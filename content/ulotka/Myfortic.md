+++
date = "2015-01-01T00:00:00+01:00"
permalink = "/Myfortic/"
title = "Myfortic"
kategorie = [ "Leki immunosupresyjne",]
aliases = [ "/atopedia/Myfortic/",]

+++

**ULOTKA DLA PACJENTA: INFORMACJA DLA UŻYTKOWNIKA**

**Myfortic 180 mg tabletki dojelitowe**

*Kwas mykofenolowy (w postaci mykofenolanu sodu)*

|-----------------------------------------------------------------------------------------------------------------------------------------------------------------------------------|
| **Należy zapoznać się z treścią ulotki przed zastosowaniem leku.**

 -   Należy zachować tę ulotkę, aby w razie potrzeby móc ją ponownie przeczytać.
 -   Należy zwrócić się do lekarza lub farmaceuty w razie jakichkolwiek dalszych wątpliwości.
 -   Lek ten przepisano ściśle określonej osobie. Nie należy go przekazywać innym. Lek może zaszkodzić innej osobie, nawet jeśli objawy jej choroby są takie same.
 -   Jeśli nasili się którykolwiek z objawów niepożądanych lub wystąpią jakiekolwiek objawy niepożądane niewymienione w ulotce, należy powiedzieć o tym lekarzowi lub farmaceucie.  |

CO TO JEST LEK MYFORTIC I W JAKIM CELU SIĘ GO STOSUJE
-----------------------------------------------------

Lek Myfortic zawiera substancję zwaną kwasem mykofenolowym. Należy do grupy leków zwanych lekami immunosupresyjnymi.

Lek Myfortic jest stosowany w zapobieganiu odrzucania przeszczepionej nerki, poprzez hamowanie czynności układu immunologicznego. Jest stosowany w skojarzeniu z cyklosporyną i kortykosteroidami.

INFORMACJE WAŻNE PRZED ZASTOSOWANIEM LEKU MYFORTIC
--------------------------------------------------

### Kiedy nie stosować leku Myfortic

-   jeśli pacjent ma uczulenie (nadwrażliwość) na kwas mykofenolowy, mykofenolan sodu, mykofenolan mofetylu lub na którykolwiek z pozostałych składników leku Myfortic, wymienionych na końcu tej ulotki.
-   jeśli pacjentka karmi piersią (patrz także punkt „Ciąża i karmienie piersią”).
-   Jeśli którykolwiek z wyżej wymienionych punktów odnosi się do pacjenta, należy powiedzieć o tym lekarzowi zanim zastosuje się lek Myfortic.

### Kiedy zachować szczególną ostrożność stosując lek Myfortic

Przed zastosowaniem leku Myfortic należy skonsultować się z lekarzem lub farmaceutą:

-   jeśli u pacjenta występują lub kiedykolwiek występowały ciężkie zaburzenia układu pokarmowego, takie jak wrzód żołądka;
-   jeśli u pacjenta występuje rzadki dziedziczny niedobór enzymu fosforybozylotransferazy hipoksantynowo-guaninowej HPRT (ang. HGRT - *hypoxanthine-guanine phosphoriboyltransferase*), taki jak zespół Lesch-Nyhana lub Kelley-Seegmillera.

### Pacjent powinien być świadomy, że:

-   lek Myfortic osłabia mechanizmy obronne organizmu w przypadku narażenia na światło słoneczne. Z tego powodu zwiększa się ryzyko rozwoju raka skóry. Należy ograniczyć ekspozycję na światło słoneczne i ultrafioletowe (UV) zakładając stosowne ubranie ochronne oraz regularnie stosując filtry przeciwsłoneczne z wysokim czynnikiem ochronnym. Należy poradzić się lekarza w kwestii ochrony przeciwsłonecznej.
-   Jeśli u pacjenta występują jakiekolwiek objawy zakażenia (takie jak gorączka lub ból gardła) lub nieoczekiwane zasinienie lub krwawienie, należy natychmiast skontaktować się z lekarzem.
-   Lekarz w czasie leczenia lekiem Myfortic może zlecić badanie liczby białych krwinek i poinformuje pacjenta, czy może on kontynuować leczenie.
-   Substancja czynna, kwas mykofenolowy nie jest tą samą substancją jak inne o podobnie brzmiących nazwach, takie jak mykofenolan mofetylu. Nie należy stosować ich zamiennie bez zalecenia lekarzem.
-   Stosowanie leku Myfortic w czasie ciąży może mieć szkodliwy wpływ na płód (patrz także punkt „Ciąża i karmienie piersią”).

### Stosowanie innych leków

Należy powiedzieć lekarzowi lub farmaceucie o wszystkich przyjmowanych aktualnie lub ostatnio lekach, również tych, które wydawane są bez recepty.

W szczególności należy poinformować lekarza o stosowaniu jednego z niżej wymienionych leków:

-   inny lek immunosupresyjny, taki jak azatiopryna czy takrolimus;
-   leki stosowane w leczeniu pacjentów ze zwiększonym stężeniem cholesterolu we krwi, takie jak cholestyramina;
-   węgiel aktywowany, stosowany w leczeniu zaburzeń trawiennych, takich jak biegunka, zaburzenia żołądkowe i gazy;
-   leki zobojętniające sok żołądkowy, zawierające magnez i glin;
-   leki stosowane w leczeniu zakażeń wirusowych, takie jak acyklowir lub gancyklowir.

Należy także powiedzieć lekarzowi, jeśli pacjent planuje przyjęcie jakichkolwiek **szczepionek**.

### Stosowanie leku Myfortic z jedzeniem i piciem

Lek Myfortic może być zażywany z jedzeniem lub bez. Pacjent powinien zdecydować się na jedną z opcji i kontynuować przyjmowanie leku w wybrany sposób, w celu uzyskania pewności, że lek jest wchłaniany w takim samym stopniu każdego dnia.

### Pacjenci w podeszłym wieku

U pacjentów w podeszłym wieku (65 lat lub starszych) lek Myfortic może być stosowany bez konieczności dostosowywania zwykle zalecanej dawki.

### Dzieci i młodzież

Stosowanie leku Myfortic u dzieci i młodzieży nie jest zalecane z powodu braku danych.

### Ciąża i karmienie piersią

Zaleca się, aby przed rozpoczęciem leczenia lekiem Myfortic kobiety upewniły się, że nie są w ciąży, np. uzyskując negatywny wynik testu ciążowego. Ponieważ kwas mykofenolowy może mieć szkodliwy wpływ na płód, leku Myfortic nie należy stosować w czasie ciąży, jeśli nie jest to bezwzględnie konieczne.

Lekarz powinien doradzić antykoncepcję przed rozpoczęciem stosowania leku Myfortic. Pacjentka musi stosować środki antykoncepcyjne przed i w czasie leczenia oraz przez 6 tygodni po zakończeniu przyjmowania leku. Należy natychmiast powiedzieć lekarzowi, jeśli pacjentka zaszła w ciążę w czasie leczenia lekiem Myfortic.

Nie wiadomo, czy lek Myfortic jest wydzielany do mleka kobiecego. Nie należy karmić piersią w czasie leczenia i przez 6 tygodni po zakończeniu stosowania leku Myfortic.

Przed zastosowaniem jakiegokolwiek leku należy poradzić się lekarza lub farmaceuty, jeśli pacjentka jest w ciąży lub karmi piersią.

### Prowadzenie pojazdów i obsługiwanie maszyn

Jest mało prawdopodobne, aby lek Myfortic wpływał na zdolność prowadzenia pojazdów i obsługę maszyn.

### Ważne informacje o niektórych składnikach leku Myfortic

Lek Myfortic zawiera laktozę. Jeżeli stwierdzono wcześniej u pacjenta nietolerancję niektórych cukrów (w tym laktozy, galaktozy czy glukozy), pacjent powinien skontaktować się z lekarzem przed przyjęciem leku.

JAK STOSOWAĆ LEK MYFORTIC
-------------------------

Lek Myfortic należy zawsze stosować zgodnie z zaleceniami lekarza. Lek Myfortic powinien być przepisywany jedynie przez lekarzy mających doświadczenie w leczeniu pacjentów po przeszczepieniu.

W razie wątpliwości należy skontaktować się z lekarzem lub farmaceutą.

### Jaką dawkę przyjmować

Zalecana dawka dobowa leku Myfortic to 1440 mg (8 tabletek leku Myfortic 180 mg), przyjmowane jako 2 oddzielne dawki po 720 mg każda (4 tabletki leku Myfortic 180 mg).

Tabletki należy przyjmować rano i wieczorem.

Pierwszą dawkę 720 mg należy przyjąć w ciągu 72 godzin po przeszczepieniu.

### W przypadku ciężkich zaburzeń czynności nerki

Dobowa dawka nie powinna być większa niż 1440 mg (8 tabletek leku Myfortic 180 mg).

### Jak stosować lek Myfortic

Tabletki należy połykać w całości, popijając szklanką wody.

Nie należy łamać ani kruszyć tabletek.

Nie należy stosować tabletek, które zostały pokruszone lub podzielone.

Leczenie powinno trwać tak długo, jak długo potrzebna jest immunosupresja, aby zapobiec odrzucaniu przeszczepionego narządu przez organizm.

### Zastosowanie większej niż zalecana dawki leku Myfortic

Jeżeli zastosowano więcej tabletek leku Myfortic niż było zalecone lub jeśli ktoś inny zażył lek, należy natychmiast skontaktować się z lekarzem lub udać się do najbliższego szpitala. Może być konieczna pomoc medyczna. Należy wziąć ze sobą tabletki i pokazać je lekarzowi lub personelowi szpitala. Jeśli pacjent nie ma już tabletek, powinien wziąć ze sobą puste opakowanie.

### Pominięcie zastosowania leku Myfortic

Jeśli pacjent zapomniał zażyć lek Myfortic, powinien zrobić to jak najszybciej, chyba że zbliża się już pora przyjęcia następnej dawki. Następnie należy powrócić do stałego schematu dawkowania. Należy poradzić się lekarza. Nie należy stosować dawki podwójnej w celu uzupełnienia pominiętej dawki.

### Przerwanie stosowania leku Myfortic

Nie należy przerywać stosowania leku Myfortic, dopóki nie zadecyduje o tym lekarz. Przerwanie stosowania leku Myfortic może zwiększyć ryzyko odrzucania przeszczepionej nerki przez organizm.

W razie wątpliwości związanych ze stosowaniem leku należy zwrócić się do lekarza lub farmaceuty.

MOŻLIWE DZIAŁANIA NIEPOŻĄDANE
-----------------------------

Jak każdy lek, lek Myfortic może powodować działania niepożądane, chociaż nie u każdego one wystąpią.

U pacjentów w podeszłym wieku może wystąpić więcej działań niepożądanych z powodu osłabionej czynności układu immunologicznego.

Leki immunosupresyjne, w tym Myfortic, osłabiają mechanizmy obronne organizmu pacjenta hamując odrzucanie przeszczepionego narządu. W konsekwencji organizm nie może tak dobrze jak w normalnych warunkach walczyć z zakażeniami. Dlatego w przypadku stosowania leku Myfortic, pacjent jest narażony na większą niż zwykle ilość zakażeń, takich jak zakażenia mózgu, skóry, jamy ustnej, żołądka i jelit, płuc oraz układu moczowego.

Lekarz prowadzący zleci regularne badania krwi w celu obserwacji wszelkich zmian w ilości krwinek lub stężeniu związków przenoszonych przez krew, takich jak cukier, tłuszcz i cholesterol.

### Działania niepożądane, które mogą być ciężkie:

-   objawy zakażenia w tym gorączka, dreszcze, nadmierne pocenie, uczucie zmęczenia, senność, czy brak energii. Jeśli pacjent zażywa lek Myfortic, może być bardziej niż zwykle podatny na infekcje. Może to mieć wpływ na różne układy organizmu, najczęściej na nerki, pęcherz, górne i (lub) dolne drogi oddechowe;
-   wymiotowanie krwią, czarne lub krwawe stolce, wrzód żołądka lub jelit;
-   powiększenie węzłów chłonnych, nowe lub powiększenie narośli na skórze lub zmiana w istniejącym znamieniu. Ponieważ zdarza się to u pacjentów przyjmujących leki immunosupresyjne, u bardzo małej ilości pacjentów leczonych lekiem Myfortic rozwija się rak skóry lub węzłów chłonnych.

Jeśli wystąpią którekolwiek z powyższych objawów, należy natychmiast skontaktować się z lekarzem.

### Inne działania niepożądane, w tym:

'''Bardzo często *'(*występujące częściej niż u 1 na 10 pacjentów'')

-   biegunka
-   mała liczba białych krwinek.

'''Często *'(*występujące rzadziej niż u 1 na 10 pacjentów'')

-   mała liczba czerwonych krwinek, która może być przyczyną zmęczenia, skróconego oddechu i bladości (niedokrwistość)
-   nieoczekiwane krwawienie i zasinienia (prawdopodobnie objawy *małej liczby płytek krwi*)
-   ból głowy
-   kaszel
-   ból brzucha lub żołądka, zapalenie błony śluzowej żołądka, wzdęcie brzucha, zaparcie, niestrawność, wzdęcie z oddawaniem wiatrów, luźne stolce, nudności, wymioty
-   zmęczenie, gorączka
-   nieprawidłowe wyniki badań czynności nerek lub wątroby
-   zakażenia dróg oddechowych.

'''Niezbyt często *'(*występujące rzadziej niż u 1 na 100 pacjentów'')

-   szybka lub nieregularna praca serca, płyn w płucach
-   wzrost torbieli (*cysta*) zawierającej płyn (*limfa*)
-   drżenie, trudności ze snem
-   świąd, zaczerwienienie i obrzęk oczu, zamazane widzenie
-   sapanie
-   odbijanie się, cuchnący oddech, niedrożność jelita, owrzodzenie wargi, zgaga, odbarwienie języka, suchość w jamie ustnej, zapalenie dziąseł, zapalenie trzustki prowadzące do ostrego bólu w górnej części brzucha, zamknięcie kanału ślinianek, zapalenie otrzewnej
-   zakażenie kości, krwi i skóry
-   krew w moczu, uszkodzenie nerek, ból i trudności w oddawaniu moczu
-   łysienie, zasinienie skóry
-   zapalenie stawów, ból pleców, kurcze mięśni
-   utrata apetytu, zwiększenie stężenia lipidów, cukru, cholesterolu lub zmniejszenie stężenia fosforanów we krwi
-   objawy grypopodobne (takie jak zmęczenie, dreszcze, ból gardła, ból stawów i mięśni), obrzęk kostek i stóp, wzmożone pragnienie lub osłabienie
-   nietypowe sny, złudne postrzeganie
-   niemożność osiągnięcia lub utrzymania wzwodu.

'''Częstość nieznana *'(*częstość nie może być określona na podstawie dostępnych danych'')

-   wysypka

**Inne działania niepożądane zgłaszane dla leków podobnych do leku Myfortic**

Dodatkowo donoszono o następujących działaniach niepożądanych w grupie leków, do których należy Myfortic: zapalenie okrężnicy (jelito grube), zapalenie błony śluzowej żołądka wywołane przez wirusa cytomegalii, przedziurawienie ściany jelita, powodujące silny ból brzucha z możliwym krwawieniem, wrzody żołądka lub dwunastnicy, mała liczba określonych białych krwinek lub wszystkich krwinek, ciężkie zakażenia, takie jak zakażenie serca i jego zastawek oraz błony okrywającej mózg i rdzeń kręgowy oraz inne mniej częste zakażenia bakteryjne powodujące zwykle ciężkie choroby płuc (*gruźlica i zakażenie wywołane przez atypowe prątki Mycobacterium*).

Jeśli nasili się którykolwiek z objawów niepożądanych lub wystąpią jakiekolwiek objawy niepożądane niewymienione w ulotce, należy powiedzieć o tym lekarzowi lub farmaceucie.

JAK PRZECHOWYWAĆ LEK MYFORTIC
-----------------------------

Przechowywać w miejscu niedostępnym i niewidocznym dla dzieci.

Nie przechowywać w temperaturze powyżej 30°C.

Przechowywać w opakowaniu zewnętrznym w celu ochrony przed światłem i wilgocią.

Nie stosować leku Myfortic po upływie terminu ważności zamieszczonego na pudełku. Termin ważności oznacza ostatni dzień danego miesiąca.

Nie stosować leku Myfortic, jeśli zauważy się, że opakowanie jest uszkodzone lub nosi ślady otwierania.

Leków nie należy wyrzucać do kanalizacji ani domowych pojemników na odpadki. Należy zapytać farmaceutę co zrobić z lekami, które nie są już potrzebne. Takie postępowanie pomoże chronić środowisko.

INNE INFORMACJE
---------------

### Co zawiera lek Myfortic

-   Substancją czynną leku jest kwas mykofenolowy (w postaci mykofenolanu sodu). Każda tabletka leku Myfortic zawiera 180 mg kwasu mykofenolowego.

Ponadto lek zawiera:

-   Rdzeń tabletki: skrobia kukurydziana, powidon, krospowidon, laktoza bezwodna, krzemionka koloidalna, bezwodna, magnezu stearynian.
-   Otoczka tabletki: hypromelozy ftalan, tytanu dwutlenek (E 171), żelaza tlenek żółty (E 172), indygotyna (E 132).

### Jak wygląda lek Myfortic i co zawiera opakowanie

Lek Myfortic 180 mg tabletki dojelitowe są żółto-zielone, powlekane i okrągłe, z oznaczeniem „C” na jednej stronie.

Lek Myfortic 180 mg tabletki dojelitowe jest dostępny w opakowaniach zawierających 20, 50, 100, 120 lub 250 tabletek w blistrach.

Nie wszystkie wielkości opakowań muszą znajdować się w obrocie.

### Podmiot odpowiedzialny i wytwórca

Novartis Pharma GmbH
Roonstrasse 25
D – 90429 Nürnberg
Niemcy

W celu uzyskania bardziej szczegółowych informacji należy zwrócić się do przedstawiciela podmiotu odpowiedzialnego:

Novartis Poland Sp. z o.o.
ul. Marynarska 15
02-674 Warszawa
tel.: + 48 22 375 48 88
