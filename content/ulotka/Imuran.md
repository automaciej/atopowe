+++
date = "2005-01-01T00:00:00+01:00"
permalink = "/Imuran/"
title = "Imuran"
rodzajelekow = [ "leki immunosupresyjne",]
aliases = [ "/atopedia/Imuran/",]
lastmod = "2016-11-20T13:29:12+00:00"

+++

Imuran 25mg lub 50mg, tabletki powlekane

*Azatiopryna*

> **Należy zapoznać się z treścią ulotki przed zastosowaniem leku.**
> 
>  -   Należy zachować tą ulotkę, aby w razie potrzeby móc ją ponownie przeczytać.
>  -   Należy zwrócić się do lekarza lub farmaceuty, gdy potrzebna jest rada lub dodatkowa informacja.
>  -   Lek ten został przepisany ściśle określonej osobie i nie należy go przekazywać innym, gdyż może im zaszkodzić, nawet jeśli objawy ich choroby są takie same.
>  -   Jeśli nasili się którykolwiek z objawów niepożądanych lub wystąpią jakiekolwiek objawy niepożądane niewymienione w ulotce, należy powiadomić lekarza lub farmaceutę.

Co to jest lek Imuran i w jakim celu się go stosuje
---------------------------------------------------

Imuran należy do leków immunosupresyjnych. Oznacza to, że zmniejsza on siłę odpowiedzi układu immunologicznego.

Stosowanie leków immunosupresyjnych jest czasem konieczne, aby umożliwić przyjęcie przez organizm przeszczepionego narządu, np. nerki, serca lub wątroby.

Leki te stosowane są również w leczeniu chorób spowodowanych reakcją układu immunologicznego przeciwko własnemu organizmowi (choroby autoimmunologiczne). Do chorób autoimmunologicznych, w których stosowany jest lek Imuran, należą:

-   ciężkie reumatoidalne zapalenie stawów,
-   toczeń rumieniowaty układowy,
-   zapalenie skórno-mięśniowe/zapalenie wielomięśniowe,
-   autoimmunologiczne przewlekłe aktywne zapalenie wątroby,
-   pęcherzyca zwykła,
-   guzkowe zapalenie tętnic,
-   autoimmunologiczna niedokrwistość hemolityczna,
-   przewlekła samoistna plamica małopłytkowa oporna na leczenie.

Imuran może być stosowany jako jedyny lek, ale częściej jest stosowany jednocześnie z innymi lekami lub procedurami immunosupresyjnymi.

Informacje ważne przed zastosowaniem leku Imuran
------------------------------------------------

### Kiedy nie stosować leku Imuran

-   jeśli u pacjenta stwierdzono uczulenie (nadwrażliwość) na azatioprynę lub którykolwiek z pozostałych składników leku Imuran, albo na 6-merkaptopurynę.

### Kiedy zachować szczególną ostrożność stosując lek Imuran

Przed rozpoczęciem przyjmowania tego leku należy poinformować lekarza:

-   jeśli pacjentka jest w ciąży lub karmi piersią
-   jeśli pacjentka planuje ciążę lub pacjent planuje zostać ojcem dziecka
-   jeśli u pacjenta występują choroby nerek lub wątroby
-   jeśli u pacjenta występuje stan, w którym organizm wytwarza zbyt mało naturalnej substancji - metylotransferazy tiopuryny (TPMT)
-   jeśli u pacjenta występuje zespół Lesch-Nyhana
-   jeśli pacjent chorował na ospę wietrzną lub półpasiec

Jeśli planowane jest szczepienie, należy wcześniej skontaktować się z lekarzem. Imuran może wpływać na działanie szczepionki lub reakcję pacjenta na szczepienie.

Tabletek leku Imuran nie należy kruszyć przed podaniem. W przypadku kontaktu z uszkodzonymi tabletkami należy bezzwłocznie umyć ręce.

Opiekunowie pacjentów powinni wiedzieć, że konieczne jest zachowanie środków bezpieczeństwa podczas kontaktu z lekiem Imuran. Należy skonsultować się z lekarzem lub farmaceutą odnośnie właściwego postępowania.

Lek Imuran zawiera laktozę, dlatego jeżeli u pacjenta stwierdzono wcześniej nietolerancję niektórych cukrów to przed przyjęciem leku pacjent powinien skontaktować się z lekarzem.

### Stosowanie leku Imuran z innymi lekami

Należy powiedzieć lekarzowi o wszystkich przyjmowanych ostatnio lekach, również tych, które wydawane są bez recepty.

Imuran może wpływać niekorzystnie na krew, dlatego lekarz zaleci wykonywanie regularnych badań krwi podczas stosowania leku. Częstość wykonywania tych badań zazwyczaj zmniejsza się w miarę kontynuowania leczenia. Inne leki również wywierają wpływ na krew i działanie to może być zwiększone w przypadku, gdy są one stosowane jednocześnie z lekiem Imuran. Do leków tych należą:

-   penicylamina (stosowana głównie w leczeniu reumatoidalnego zapalenia stawów)
-   kaptopryl (stosowany głównie w leczeniu nadciśnienia tętniczego i niewydolności serca)
-   cymetydyna (stosowana w leczeniu wrzodów żołądka i niestrawności)
-   indometacyna (lek przeciwbólowy i przeciwzapalny)
-   ko-trimoksazol (Septrin; stosowany w leczeniu infekcji).

Należy niezwłocznie poinformować lekarza w przypadku stosowania tych leków.

Inne leki mogą również oddziaływać z lekiem Imuran. Należy poinformować lekarza w przypadku stosowania wymienionych poniżej leków:

-   allopurynol, oksypurynol lub tiopurynol (stosowane głównie w leczeniu dny)
-   tubokuratyna, sukcynolocholina (stosowane podczas znieczulenia ogólnego)
-   furosemid (może być stosowany w celu zmniejszenia obrzęków spowodowanych nagromadzeniem płynu)
-   warfaryna (lek zapobiegający zakrzepom krwi)
-   mesalazyna, olsalazyna, sulfasalazyna (stosowane głównie w leczeniu wrzodziejącego zapalenia okrężnicy)

W przypadku wątpliwości należy zasięgnąć porady lekarza.

### Stosowanie leku Imuran z jedzeniem i piciem

Nie ma specjalnych zaleceń.

U nielicznych pacjentów występują nudności po pierwszym podaniu leku Imuran. Można temu zapobiec przyjmując tabletki po posiłku.

### Ciąża i karmienie piersią

Przed zastosowaniem każdego leku należy poradzić się lekarza.

Należy stosować odpowiednią metodę antykoncepcji, gdy którykolwiek z partnerów otrzymuje Imuran.

Nie należy rozpoczynać leczenia lekiem Imuran pacjentek w ciąży lub planujących ciążę w najbliższej przyszłości bez wnikliwego oszacowania korzyści i ryzyka wynikających z leczenia.

Należy zwrócić szczególną uwagę na kontrolowanie parametrów morfologii krwi podczas ciąży, jeśli pacjentka przyjmuje lek Imuran.

U kobiet otrzymujących lek Imuran wykazano obecność 6-merkaptopuryny w siarze i mleku.

### Prowadzenie pojazdów i obsługa maszyn

Brak danych dotyczących wpływu leku Imuran na zdolność prowadzenia pojazdów i obsługi maszyn. Na podstawie mechanizmu działania leku nie przewiduje się niekorzystnego działania leku w tym zakresie.

### Ważne informacje o niektórych składnikach leku Imuran

Lek Imuran zawiera laktozę (patrz punkt: Kiedy zachować szczególną ostrośność stosując lek Imuran).

Jak stosować lek Imuran
-----------------------

Lek Imuran należy zawsze stosować zgodnie z zaleceniami lekarza. W razie jakichkolwiek wątpliwości należy skonsultować się z lekarzem lub farmaceutą.

Tabletki należy połykać w całości, popijając wodą. Tabletek nie należy dzielić.

U nielicznych pacjentów występują nudności po pierwszym podaniu leku Imuran. Można temu zapobiec przyjmując tabletki po posiłku.

Dawki leku Imuran stosowane u poszczególnych pacjentów mogą się znacznie różnić i uzależnione są od leczonej choroby. Lekarz określa jak długo należy stosować lek Imuran. Nie należy wcześniej przerywać leczenia.

Podczas stosowania leku Imuran lekarz zaleci wykorzystywanie co pewien czas badań krwi w celu określenia ilości komórek krwi (krwinek) oraz ewentualnego dostosowania dawki leku.

### Dawkowanie u dorosłych i dzieci po przeszczepach narządów

Zazwyczaj stosowana dawka początkowa w pierwszym dniu leczenia wynosi do 5 mg/kg masy ciała. Następnie stosowana jest dawka podtrzymująca, która zwykle wynosi od 1 do 4 mg/kg masy ciała na dobę.

U pacjentów w podeszłym wieku stosowane są zwykle dawki mieszczące się w dolnym zakresie zalecanego dawkowania.

### Dawkowanie u dorosłych i dzieci w leczeniu chorób autoimmunologicznych

Zazwyczaj stosowana dawka początkowa wynosi od 1 do 3 mg/kg masy ciała. W zależności od skuteczności leczenia dawka może być dostosowywana w tym zakresie, do czasu zmiany na dawkę podtrzymującą.

Zazwyczaj stosowana dawka podtrzymująca wynosi od mniej niż 1 mg/kg masy ciała na dobę do 3 mg/kg masy ciała na dobę.

U pacjentów w podeszłym wieku stosowane są zwykle dawki mieszczące się w dolnym zakresie zalecanego dawkowania.

### Zastosowanie większej niż zalecana dawki leku Imuran

W przypadku zażycia większej dawki leku lub zażycia leku przez inną osobę należy poinformować o tym lekarza lub farmaceutę, albo skontaktować się z najbliższym szpitalnym oddziałem pomocy doraźnej.

### Pominięcie zastosowania leku Imuran

W przypadku pominięcia dawki leku Imuran nie należy stosować dawki podwójnej w celu uzupełnienia pominiętej dawki. Należy przyjąć kolejną dawkę o zwykłej porze i kontynuować leczenie jak poprzednio. Przy najbliższej okazji należy poinformować lekarza o pominiętych dawkach leku.

### Przerwanie stosowania leku Imuran

Nie należy przerywać stosowania leku Imuran bez zalecenia lekarza.

Możliwe działania niepożądane
-----------------------------

Jak każdy lek, lek Imuran może powodować działania niepożądane, chociaż nie u każdego one wystąpią.

U pacjentów otrzymujących leki immunosupresyjne, takie jak Imuran, istnieje większe ryzyko wystąpienia różnych nowotworów, w tym nowotworów skóry. Podczas stosowania leku Imuran należy unikać zbytniego narażania na promienie słoneczne - należy nosić odzież chroniącą przed słońcem i używać kosmetyków zawierających silne filtry anty-UV.

U pacjentów otrzymujących leki immunosupresyjne ospa wietrzna lub półpasiec mogą mieć ciężki przebieg. Dlatego pacjenci leczeni lekiem Imuran powinni unikać kontaktu z osobami chorymi na ospę wietrzną lub półpasiec.

Niektórzy ludzie mogą być uczuleni na lek Imuran. Należy niezwłocznie udać się do lekarza w przypadku wystąpienia następujących objawów:

-   nudności i (lub) wymioty
-   biegunka
-   gorączka, dreszcze, wysypka
-   bóle mięśni i kości
-   zaburzenia czynności nerek (objawy mogą obejmować zmianę ilości oddawanego moczu lub zmianę koloru moczu)
-   zmęczenie, zawroty głowy

Należy niezwłocznie powiadomić lekarza w przypadku wystąpienia poniższych sytuacji podczas stosowania leku Imuran:

-   zauważenie pierwszych objawów gorączki lub infekcji
-   niespodziewane siniaczenie lub krwawienie
-   ciężka biegunka i (lub) ból brzucha
-   żółtaczka (żółte zabarwienie skóry lub białek oczu)
-   ciężka reakcja skórna (powstawanie pęcherzy i (lub) złuszczanie się naskórka)
-   infekcja płuc (kaszel, trudności w oddychaniu)
-   grudki na ciele lub plamy na skórze
-   kontakt z osobą chorą na ospę wietrzną lub półpasiec

Podczas stosowania leku Imuran może wystąpić łysienie. Jest to rzadkie działanie niepożądane leku Imuran, które może wystąpić u mniej niż 1 na 1000 pacjentów. Często włosy odrastają, nawet pomimo dalszego stosowania leku Imuran. Jeżeli jest to niepokojące, należy poradzić się lekarza.

Jeżeli nasili się którykolwiek z objawów niepożądanych lub wystąpią jakiekolwiek objawy niepożądane nie wymienione w ulotce, należy powiadomić lekarza lub farmaceutę.

Jak przechowywać lek Imuran
---------------------------

Przechowywać w temperaturze do 25­°C. Chronić od światła.

Przechowywać w miejscu niedostępnym dla dzieci.

Nie stosować leku Imuran po upływie terminu ważności zamieszczonego na opakowaniu.

Leków nie należy wyrzucać do kanalizacji lub domowych pojemników na odpadki. Należy zapytać farmaceutę, co zrobić z lekami, których się już nie potrzebuje. Takie postępowanie pomoże chronić środowisko.

Inne informacje
---------------

### Co zawiera lek Imuran

Substancją czynną leku jest azatiopryna.

-   Każda tabletka zawiera odpowiednio 25 lub 50 mg azatiopryny.
-   Inne składniki leku to laktoza jednowodna, skrobia kukurydziana, skrobia żelowana, kwas stearynowy, magnezu stearynian, hypromeloza, makrogol 400; tabletki 25 mg zawierają również tytanu dwutlenek (E171), żelaza tlenek żółty (E172) i żelaza tlenek czerwony (E172).

### Jak wygląda lek Imuran i co zawiera opakowanie

Lek Imuran 25 mg ma postać okrągłych, obustronnie wypukłych tabletek powlekanych o barwie pomarańczowej z wytłoczonym napisem "GX EL5".

Lek Imuran 50 mg ma postać okrągłych, obustronnie wypukłych tabletek powlekanych o barwie żółtej z wytłoczonym napisem "GX CH1".

Opakowanie zawiera 100 tabletek w blistrach w tekturowym pudełku.

### Podmiot odpowiedzialny i wytwórca

#### Podmiot odpowiedzialny

GlaxoSmithKline Export Ltd
980 Great West Road
Breatfort, Middlesex, TW8 9 GS
Wielka Brytania

#### Wytwórca

Heumann PSC GmbH
Nurnberger Strasse 12
90536 Feucht
Niemcy

lub

GlaxoSmithKline Pharmaceuticals S.A.
ul. Grunwaldzka 189
60-322 Poznań

W celu uzyskania bardziej szczegółowych informacji należy zwrócić się do przedstawiciela podmiotu odpowiedzialnego.

GSK Commercial Sp. z o.o.
ul. Rzymowskiego 53
02-697 Warszawa
Tel: +48 22 576 9000
