+++
date = "2005-01-01T00:00:00+01:00"
permalink = "/Tribiotic/"
title = "Tribiotic"
rodzajelekow = [ "antybiotyki", "maści",]
aliases = [ "/atopedia/Tribiotic/",]

+++

*Maść antybakteryjna, 14 g*

Skład:
------

1 g maści zawiera:

-   substancje czynne: 10 mg bacytracyny cynkowej, 5 mg neomycyny siarczanu i 0,833 mg polimyksyny B siarczanu
-   substancję pomocniczą: wazelinę białą.

Działanie
---------

Preparat wykorzystujący synergizm działania 3 antybiotyków bakteriobójczych. Bacytracyna jest antybiotykiem polipeptydowym, działającym głównie na bakterie Gram-dodatnie (m.in. *Streptococcus spp.*). Neomycyna - antybiotyk aminoglikozydowy - działa m.in. na *Enterobacteriaceae* (zwłaszcza *Proteus* indolo-dodatni i *Klebsiella spp.*) oraz *Staphylococcus aureus*. Polimiksyna B działa głównie na bakterie Gram-ujemne, zwłaszcza *Pseudomonas aeruginosa* i pałeczki *Enterobacteriaceae*.

Wskazania
---------

Zapobieganie rozwojowi zakażeń bakteryjnych w przypadku drobnych ran, zadrapań i oparzeń.

Dawkowanie:
-----------

Lek należy stosować raz do trzech razy na dobę. Niewielką ilość leku należy nanieść na zmienione chorobowo miejsca na skórze. W razie konieczności można zastosować ochronny, jałowy opatrunek.

Stosować nie dłużej niż 7 dni.

### Dzieci:

Nie stosować u dzieci w wieku poniżej 12 lat, ze względu na ryzyko uszkadzającego słuch i nerki działania leku.

Przeciwwskazania:
-----------------

Nie należy stosować leku:

-   w nadwrażliwości na bacytracynę cynkową, neomycyny siarczan, polimyksyny B siarczan lub na którąkolwiek substancję pomocniczą leku,
-   na błony śluzowe
-   na dużą powierzchnię uszkodzonej skóry,
-   na głębokie lub kłute rany, ciężkie oparzenia,
-   do oczu,
-   na sączące zmiany skórne.

Działania niepożądane:
----------------------

Jak każdy lek, może powodować działania niepożądane, chociaż u nie każdego one wystąpią.

Lek może uszkadzać słuch, powodować wystąpienie ogólnych objawów nadwrażliwości i miejscowych, jak wysypka, [świąd]({{< relref "atopedia/Świąd.md" >}}), objawy podrażnienia oraz zakażeń opornymi szczepami bakterii lub grzybów (drożdżaki). Jeśli nasili się którykolwiek z objawów niepożądanych lub wystąpią jakiekolwiek niewymienione powyżej objawy niepożądane, należy powiadomić lekarza lub farmaceutę.

Uwagi:
------

Stosowanie leku należy przerwać, jeśli nie ma poprawy, w razie pogorszenia objawów lub wystąpienia objawów nadwrażliwości, w tym skórnych, jak wysypka, świąd, objawy podrażnienia i silnych odczynów alergicznych. Stosowanie leku na duże powierzchnie uszkodzonej skóry może spowodować utratę słuchu, uszkodzenie nerek i wystąpienie objawów toksycznych ze strony układu nerwowego. Szczególną ostrożność powinny zachować osoby z zaburzeniami czynności nerek lub upośledzeniem słuchu.

Bardzo ostrożnie stosować na duże powierzchnie uszkodzonej skóry (powyżej 20% powierzchni ciała), sączące zmiany chorobowe i owrzodzenia żylakowe; nie stosować długotrwale ze względu na rozwijającą się oporność bakterii i możliwość toksycznego działania oraz nadkażenia drożdżakami.

Należy poinformować lekarza o wszystkich przyjmowanych ostatnio lekach, nawet tych wydawanych bez recepty.

Równoczesne zastosowanie leku z doustnie podawaną neomycyną może nasilić ryzyko wystąpienia nadwrażliwości.

Nie należy stosować leku jednocześnie z lekami mogącymi uszkadzać nerki i słuch, takimi jak silnie działające leki moczopędne (np. furosemid, kwas etakrynowy), bowiem nasila się ryzyko powstania zaburzeń słuchu aż do głuchoty, nawet po przerwaniu stosowania leku. Podczas jednoczesnego stosowania antybiotyków aminoglikozydowych i innych leków mogących uszkadzać słuch i nerki lub leków o działaniu toksycznym na układ nerwowy, może nastąpić sumowanie się działań niepożądanych.

Ciąża i karmienie piersią:
--------------------------

Ze względu na brak odpowiednich badań nie należy stosować leku w okresie ciąży i u kobiet karmiących piersią. Przed zastosowaniem leku należy poradzić się lekarza.
