---
title: Z pamiętnika Atopika
author: Ashitaka
layout: post
date: 2011-03-27
url: /2011/03/27/z-pamietnika-atopika/
categories:
  - Leczenie
  - Objawy
  - W społeczeństwie
tags:
  - psychika i ciało
  - życie

---
Zniknęłam na ładnych kilka miesięcy, gdyż dosłownie powaliła mnie choroba.

Nie byłam w stanie o tym pisać, bo ledwo dawałam radę wytrzymać sama ze sobą. Teraz, gdy w końcu po pół roku widać poprawę, napiszę Wam, ludki łaciate, co przeszłam. Może innym nieco poprawi humor, że nie męczą się samotnie.

<!--more-->Zaczęło się na jesieni, jak pisałam na forum, od podejrzenia zakażenia tkanki podskórnej podudzi różą. Z róży wyszedł gronkowiec, chyba, bo z posiewów nic nie wyszło, choć pobrany materiał stanowił mieszaninę krwi z ropą, to najwyraźniej zdążyły zadziałać antybiotyki. Tak to sobie tłumaczę. Zaliczyłam mało przyjemny rajd od dermatologa do chirurga, od chirurga na oddział do szpitala (do którego mnie nie przyjęto), skąd odesłano mnie na oddział dermatologii, gdzie ostatecznie zafundowano mi mix leków, kremów, kompresów itp, i wysłano do domu. Paprało się, bolało, było brzydkie, po pół roku wciąż mam ciemne plamy na skórze w miejscach zmian. Na pytanie kiedy znikną nikt nie potrafi mi odpowiedzieć. Ufam, że kiedyś owszem.

Jak tylko podleczyłam zakażenie na nogach wybuchła atopia. Od dziesięciu lat nie miałam takiego wysypu. Zajęło całe ciało, szczególnie dokuczliwie było na plecach i nogach, jedna rana. Horror. Myślałam, że zadrapię się na śmierć. Nocami nie spałam, wciąż mnie wszystko podrażniało i tylko kąpiele w krochmalu dawały chwilową ulgę. Szukając pomocy przeszłam przez ręce kilku dermatologów, wylądowałam na lekach uspakajających i dorobiłam się depresji do kompletu. Wszystko się paprało do momentu, w którym nie trafiłam przypadkiem do internistki chorującej na AZS, która zaproponowała mi leczenie antydepresantami i o dziwo pomogło mi to bardziej niż cokolwiek wcześniej. W międzyczasie zrobiłam badania kwalifikujące do leczenia PUVą, z którym wiązałam ogromne nadzieje. Niestety część moich badań zgubiono w szpitalu i lekarka nie chciała mi przepisać terapii. W końcu po sprzeczce z rzeczoną panią dermatolog udało mi się zamiast fotochemioterapii dostać skierowanie do szpitala i po 3 tygodniach oczekiwania przyjęto mnie na kilka dni na oddział. Końska dawka clemastinu i maści hydrocortizonowej uspokoiła zmiany. Udało mi się też dostać skierowanie na leczenie PUVA. Już po 2 zabiegach widzę zmiany na lepsze. Moim głównym kłopotem jest teraz nie rozdrapywanie gojących się zmian. Wciąż swędzą, ale tak do wytrzymania. Udało mi się odstawić część prochów i wierzę, że za miesiąc, czy dwa będzie pięknie.
  
To tak w telegraficznym skrócie.

Zdrówka Wam życzę!!!