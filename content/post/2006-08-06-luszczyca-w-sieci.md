---
title: Łuszczyca w sieci
author: Wahwah
layout: post
date: 2006-08-06
url: /2006/08/06/luszczyca-w-sieci/
categories:
  - Forum

---
Dzisiaj dostałem bardzo miłą wiadomość. Fanowską, można powiedzieć. A jeszcze bardziej fanowskie było to, co zobaczyłem później. Ale o tym za chwilę.

Zaczęło się od tego, że jeden kolega założył nowe forum o łuszczycy i wykonał na Atopedii edycję polegającą na tym, że przesunął na pierwsze miejsce na mającej trzy pozycje liście link do swojego forum, spychając inny link w dół. Zważywszy, że wszystkie trzy linki prowadzą do stron o identycznej tematyce (łuszczyca), jest to kontrowersyjne posunięcie. Wiadomo, że ludzie klikają najczęściej w pierwszy link, ale może lepiej jest budować popularność swojego serwisu tworząc dobrą treść, zamiast przepychać się łokciami na pierwsze kliknięcie.

Incydent ten zainteresował mnie, jak wygląda w internecie temat łuszczycy. W artykule na Atopedii widnieją podane trzy linki. Wszystkie mają ten sam początek, lecz różne końcówki. Mamy więc łuszczycę „org.pl”, „pl” oraz „info”. Odwiedziłem owe trzy linki oraz zerknąłem w wyniki Google.

<!--more-->

### luszczyca.org.pl

<img alt="luszczyca.org.pl" id="image26" src="http://blog.atopowe.pl/wp-content/uploads/2006/08/wp-luszczyca-org-pl-png.jpg" />

Najstarsze forum o łuszczycy, jakie znam. Bardzo miłym zaskoczeniem było to, że serwis został powiększony o _Łuszczycopedię_, której nazwa wskazuje na inspirację Atopedią. Której nazwa notabene jest inspirowana Wikipedią. Wszystkie trzy serwisy opierają się na tym samym, znakomitym silniku: Mediawiki.

Treść Łuszczycopedii wykracza trochę poza inspirację Wikipedią, ponieważ [tytułowy artykuł][1] jest [skopiowany][2] z Wikipedii. Ulotki leków są z kolei skopiowane od nas. Nie ma w tym nic złego, o ile podane jest źródło z którego pochodzi tekst. Licencja GNU FDL pozwala na kopiowanie treści.

Warto zauważyć, że Łuszczycopedia, w przeciwieństwie do Atopedii, nie pozwala na kolaboracyjny model edycji treści. Na stronie nigdzie nie widać przycisku „edytuj”.
  
Na forum w tym serwisie jest obecnie zarejestrowanych 2150 użytkowników.

### www.luszczyca.pl

<img alt="luszczyca.pl" id="image28" src="http://blog.atopowe.pl/wp-content/uploads/2006/08/wp-luszczyca-pl-png.jpg" />

Forum dyskusyjne. Trzeba powiedzieć, że wygląd tego forum trąci myszką. Irytujący animowany banner prowadzi do lecznicy. Nie doszukałem się miejsca gdzie można sprawdzić liczbę zarejestrowanych użytkowników.

### luszczyca.info

<img alt="luszczyca.info" id="image27" src="http://blog.atopowe.pl/wp-content/uploads/2006/08/wp-luszczyca-info-png.jpg" />

Nowe forum, o którym była mowa na początku tego wpisu. Oparte, podobnie jak forum atopowe, na popularnym silniku phpBB. Obecnie są tam zarejestrowane 73 osoby.

**Podsumowując**

Społeczność osób z łuszczycą wygląda na podzieloną pomiędzy dwa popularne fora. Trzecie z nich wdziera się na rynek. Oferują jednak z grubsza to samo.

Łuszczycopedia wygląda obiecująco, choć nieco niepokojącym zjawiskiem jest to, że autorzy _kopiują_ treść z innych serwisów zamiast ją _samodzielnie pisać_. Kopiują legalnie, ale powinni wiedzieć że najważniejsza w serwisie jest _wartość dodana_, czyli to, co ich serwis jest w stanie dać ponad treść dostępną dotychczas. Chciałbym tu dodać, że treść naszej Atopedii napisaliśmy od podstaw.

Dziwne jest też to, że nie widać tam przycisku „edytuj tę stronę”. Brak też linku do strony z ostatnimi zmianami oraz narzędziami Mediawiki. Te modyfikacje w stosunku do oryginału wiki powodują, że przestaje być to strona _społeczności_ a zaczyna być stroną w starym stylu, pojedynczego webmastera.

Jest mi bardzo miło, że inne serwisy wzorują się na naszym. Jest to właśnie ta fanowska rzecz, o której wspominałem na początku.

> Naśladownictwo jest najszczerszym z komplementów.
  
> &#8211; [Charles Caleb Colton][3]

Życzę Łuszczycopedii więcej otwarcia i własnej treści!

 [1]: http://luszczyca.org.pl/mediawiki/index.php/%C5%81uszczyca
 [2]: http://pl.wikipedia.org/wiki/%C5%81uszczyca
 [3]: http://en.wikiquote.org/wiki/Charles_Caleb_Colton