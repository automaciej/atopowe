+++
author = "aksamitka"
categories = ["Kontrowersje", "Nauka", "Pseudomedycyna", "W społeczeństwie"]
date = "2009-11-29"
layout = "post"
tags = ["Homeopatia"]
title = "Homeopatia i inne alternatywne metody leczenia a nasza kultura cz.1"
url = "/2009/11/29/homeopatia-i-inne-alternatywne-metody-leczenia-a-nasza-kultura-cz1/"

+++

Mam nadzieję że po dłuższej przerwie pozwolicie mi napisać mały, króciutki wpisik o tym, czym naprawdę jest medycyna zwana niekonwencjonalną. Myślę że tyle wystarczy, bo po co pisać potem o tym samym w kółko, prawda?

<!--more-->

Medycyna istniała właściwie od czasów starożytnych. Do niedawna lekarze zajmowali się wyłącznie sprawami związanymi z ciałem i zaburzeniami jego funkcjonowania &#8211; przecież jakby na to nie patrzeć, nawet psychiatria zajmuje się właśnie ciałem (jak choćby schizofrenia &#8211; klasyczny przykład choroby psychicznej mającej źródło w niewłaściwym funkcjonowaniu organicznym). Jednak w ostatnich latach widać pewną tendencję, która różni się od tradycyjnego podejścia. Mianowicie, w drugiej połowie XX wieku pojawiło się pojęcie medycyny holistycznej, czyli takiej, która obejmuje: ciało, umysł i ducha. Tak, ducha też. A przecież zajmowanie się sprawami ducha było przez stulecia zarezerwowane tylko dla religii, dla księży, szamanów, czarowników, kapłanów.

Żyjemy w naprawdę dziwnych czasach. Z jednej strony, nauka stała się dla większości z nas niemal wyłącznym autorytetem w wielu dziedzinach życia, a z drugiej &#8211; wcale nie mniejszym autorytetem cieszą się rozmaite wróżby, astrologia, spirytyzm i właśnie różne dziwne metody leczenia &#8211; a im mniej nowoczesne i im mniej naukowe i im mniej zbliżone do tego, co znamy z Europy &#8211; tym lepiej. Ludzi zawsze fascynowało to co nadprzyrodzone i to co paranormalne, jednak dziś, mimo wyraźnego znużenia światopoglądem materialistycznym i racjonalistycznym &#8211; jesteśmy do niego tak przywiązani, że wszystkie te wymienione zjawiska muszą mieć &#8222;naukowe&#8221; wyjaśnienie, choć bardzo często z nauką nie mają nic wspólnego. A jak już liczne autorytety &#8211; nauczyciele, lekarze, psychologowie i inni &#8211; wypowiadają się na ten temat i pochwalają to &#8211; to znaczy, że to rzeczywiście jest dobre. Upadł dotychczasowy kształt kultury Zachodu, oparty na światopoglądzie grecko-rzymskim, judaizmie i chrześcijaństwie. Stąd (moim zdaniem przynajmniej) tak wzmożone zainteresowanie tym, co pochodzi ze Wschodu &#8211; z Indii i Chin.

Do czego zmierzam? Otóż do tego, że praktyki te w znakomitej większości jeśli nie wszystkie &#8211;  są albo jedynie wymyślonymi przez oszustów metodami wyciągania pieniędzy od naiwnych i ignorantów, albo &#8211; praktykami w istocie religijnymi, gdyż dotykają sfery duchowej. Medycyna akademicka nie interesuje się sprawami ducha, jest światopoglądowo obojętna. W medycynie zwanej alternatywną natomiast w większości przypadków mamy do czynienia bądź to z objawieniami, bądź to z folklorem, wierzeniami i mistycyzmem &#8211; jest to dobry materiał dla kulturoznawcy, teologa lub historyka ale nie dla lekarza.

W wielu tych metodach &#8211; zwłaszcza takich jak homeopatia, akupunktura &#8211; mówi się, że choroba to efekt zaburzenia duchowej, mistycznej energii. Inne pojęcia, takie jak prana, ajurweda czy energia qi (chi) wywodzą się wybitnie i wprost ze wschodnich systemów religijnych, takich jak hinduizm i taoizm. Tu warto zadać sobie pytanie &#8211; czy AIDS, gruźlica, nowotwór albo dżuma też są zaburzeniami mistycznej energii? Większość homeopatów czy akupunkturzystów bądź innych uzdrowicieli odpowie że tak. Jednak co równie ciekawe i zauważalne &#8211; żadna z wielkich epidemii nie została ugaszona za ich pomocą.

Homeopatii, akupunktury, reiki, bioenergoterapii de facto nie interesują biologiczne przyczyny chorób. Nie ma naukowych podstaw, by stwierdzić że wszystkie one działają, a jednak chorzy czują po nich poprawę &#8211; jak to wyjaśnić? Jest na to kilka odpowiedzi. Część uczonych twierdzi, że np. podczas nakłuwania igłami mózg wydziela endorfiny, powodując zmniejszenie bólu i innych nieprzyjemnych odczuć. Viktor Herbert, badacz oraz profesor medycyny, wykazuje z kolei podobieństwo akupunktury do hipnozy: w jednym i drugim w ruch idzie sugestia lub &#8211; autosugestia. Siła autosugestii jest niemała i wie o tym zarówno laik jak i naukowiec.

Pytanie teraz jest takie i wielokrotnie powtarzane &#8211; dlaczego ludzie, skoro nie ma naukowych podstaw by twierdzić że homeopatia czy akupunktura działają, jednak je stosują i wydają masę pieniędzy na ich stosowanie? Myślę że źródła tak naprawdę nie należy szukać w samej desperacji chorych, których medycyna akademicka zawiodła, choć i to jest ważne. Jednak moim zdaniem równie istotny jest czynnik współczesnego kryzysu światopoglądowego w naszej kulturze.

PS: Proszę o to byście nie mieli pretensji co do zmiany kształtu i wydźwięku mojego &#8222;macierzystego&#8221; bloga 😉 Po prostu świat się zmienia i blogi też, ale tu będę pisać po staremu. Następna część tej notki będzie dotyczyła historii rozmaitych metod leczenia alternatywnego &#8211; a myślę że to ciekawe i może dać świeże spojrzenie na to, czym owe metody w istocie są.