---
title: Alveo
author: Wahwah
layout: post
date: 2007-11-04
url: /2007/11/04/alveo/
categories:
  - Kontrowersje
  - Leczenie
  - Pseudomedycyna

---
Jakiś czas temu [rzuciłem na forum propozycję][1] założenia na Atopedii artykułu o Alveo. Zapytałem dlatego, że osobiście jestem nastawiony do Alveo bardzo sceptycznie i gdybym sam pisał ten artykuł, to pewnie napisałbym go w bardzo sceptycznym tonie, a chciałem dać szansę zwolennikom preparatów które nie działają. Czasami próbuję być miły. Ale nikt nie odpowiedział na moją propozycję, więc przyjąłem że mogę [artykuł o Alveo][2] napisać sam, więc go napisałem.

<!--more-->Nie spodziewam się żeby zwolennicy Alveo byli bardzo zadowoleni ze sposobu w jaki opisałem ten preparat, i spodziewam się że jeżeli któryś z nich tam zajrzy, będzie wprowadzać jakieś zmiany. Można też spodziewać się reakcji ze strony dystrybutorów &#8212; oni mają motyw! Będę trzymał rękę na pulsie.

Pomijając to, czy Alveo w ogóle jakkolwiek działa, można się przyjrzeć temu, co na temat jego rzekomego działania mówią dystrybutorzy. Otóż według nich, Alveo działa immunostymulująco. To znaczy, [pobudza układ odpornościowy do działania][3]. Pozwolę sobie tutaj przypomnieć, że atopowe zapalenie skóry jest efektem reakcji alergicznej, a reakcja alergiczna jest odpowiedzią układu odpornościowego na fałszywy alarm. Coś tak jakby USA przypuściło atak rakietowy na Rosję, ponieważ stado gęsi przeleciało nad radarem.

Medycyna ten problem próbuję obchodzić w następujący sposób: choremu podaje się lek immunosupresyjny, którego działanie polega na _obniżeniu_ aktywności układu odpornościowego. Tak, dobrze widzicie. Obniżeniu. Wytłumieniu. Wyciszeniu. Osłabieniu. Układ immunologiczny kładzie się do łóżka i śpiewa się mu kołysankę. Wtedy układ immunologiczny przestaje strzelać w Rosję bombami atomowymi i chory zaczyna czuć się lepiej.

Teraz wracamy do Alveo. Otóż według dystrybutorów, jest immunostymulatorem. To znaczy, pobudza układ odpornościowy do działania. Czy widzicie już problem? Rosja, rakiety, bomby, grzyby atomowe, promieniowanie, więcej, więcej, więcej. Toż to jest dokładnie przeciwieństwo tego co jest dobre dla chorego! Mówiąc wprost, działanie immunostymulące chorego na AZS &#8212; wykańcza.

Ale muszę tutaj zrobić małe zastrzeżenie. Moja teza o szkodliwym działaniu Alveo ma sens tylko wtedy, kiedy Alveo w ogóle działa. A do tego mam też [bardzo poważne wątpliwości][4].

 [1]: http://www.atopowe-zapalenie.pl/forum/viewtopic.php?p=68248#68248 "Wątek o Alveo"
 [2]: http://www.atopowe-zapalenie.pl/atopedia/Alveo
 [3]: http://blog.atopowe.pl/2007/10/25/wzmacnianie-ukladu-odpornosciowego/
 [4]: http://www.racjonalista.pl/kk.php/s,5158