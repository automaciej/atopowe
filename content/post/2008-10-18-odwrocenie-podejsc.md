---
title: Odwrócenie podejść
author: Wahwah
layout: post
date: 2008-10-18
url: /2008/10/18/odwrocenie-podejsc/
categories:
  - Kontrowersje
  - Pseudomedycyna
tags:
  - Ben Goldacre
  - Homeopatia

---
Kiedy [Samuel Hahnemann][1] eksperymentował ze swoim pomysłem, medycyna była wciąż w powijakach. Wciąż jeszcze nie było konsensusu odnośnie sposobu szukania dobrych metod leczenia.

<!--more-->


  
Homeopatia ma swoją warstwę teoretyczną, chociaż niezbyt rozbudowaną ani głęboką. Głównym założeniem jest to, że _podobne można leczyć podobnym_. Naokoło tego centralnego konceptu dryfowały pomniejsze pomysły, takie jak hipotetyczne byty zwane _miazmami_, które miały być przyciągane przez negatywny stan umysłu (cokolwiek to może znaczyć) i stanowić przyczyny chorób.

Jednak teorie dotyczące fizjologii są w homeopatii zupełnie marginalne. Homeopatia traktuje człowieka jak „czarne pudełko”, gdzie na wejściu podaje się substancje, a na wyjściu obserwuje symptomy, zupełnie nie frasując się tym, co zachodzi w środku.

W tym samym czasie różni inni doktorzy mieli nie mniej dziwne teorie, i z tych teorii wysnuwali wnioski równie niedorzeczne. W polemikach z kolegami-lekarzami Hahnemann, zarzucał im koncentrowanie się na teoriach, bez patrzenia na rzeczywiste rezultaty. Hahnemann promował tutaj podejście _empiryczne_, w którym teorie są drugorzędne, a na pierwszym planie stoi doświadczenie.

Dla przypomnienia, w homeopatii pierwszym etapem jest wykonanie tzw. provingu, czyli wykazania, że podanie substancji X powoduje pojawienie się, u osoby mającej się dobrze, objawów A, B, i C. Podejście to jest jak najbardziej empiryczne!

Oczywiście, jest to podejście które dzisiaj jest zbyt uproszczone; wiemy że zależności pomiędzy chorobami i objawami są o wiele bardziej skomplikowane, i że w tworzeniu skutecznej medycyny nie da się uniknąć otworzenia i analizy zawartości czarnego pudełka. Niemniej, jak na ówczesne czasy, Hahnemann był głosem rozsądku: „Trzeba patrzeć na pacjenta, obserwować go uważnie i wyciągać wnioski z tego co obserwujemy!”

Dziś to EBM, czyli medycyna oparta na faktach, opiera się na doświadczeniu i badaniach praktycznych, a homeopatia brodzi w ezoterycznych teoriach i unika dyskusji o testach klinicznych.

Od czasów Hahnemanna metody badania leków bardzo się rozwinęły. Wiemy już o [efekcie placebo][2], potrafimy policzyć prawdopodobieństwa, zrobiliśmy więcej prób i popełniliśmy więcej błędów z których mogliśmy się czegoś nauczyć. Zbadaliśmy niezliczoną ilość substancji, zidentyfikowaliśmy i wyeliminowaliśmy wiele szkodliwych praktyk.

Argumentacja była prosta: zrobiono eksperyment, pacjenci wcale nie czuli się lepiej, metoda się nie sprawdziła. Kosz. Następny proszę!

Kiedy odkryto efekt placebo i zaczęto wprowadzać je do eksperymentów, zwolennicy homeopatii zamiast patrzeć na pacjentów, weszli w defensywę i zaczęli wynajdywać wymówki mające tłumaczyć brak obserwowalnej skuteczności.

Jakże bym chciał, żeby Hahnemann mógł przyjść i powiedzieć: Drodzy państwo, praktyka jest ważniejsza od teorii!

_Źródło: Ben Goldacre, Bad Science, ISBN 978-0-00-724019-7._

 [1]: http://pl.wikipedia.org/wiki/Samuel_Hahnemann
 [2]: http://www.atopowe-zapalenie.pl/atopedia/Placebo