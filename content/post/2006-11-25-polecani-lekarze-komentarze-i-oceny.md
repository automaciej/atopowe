---
title: 'Polecani lekarze: komentarze i oceny'
author: Wahwah
layout: post
date: 2006-11-25
url: /2006/11/25/polecani-lekarze-komentarze-i-oceny/
categories:
  - Forum
  - Portal

---
Przygotowałem wstępną wersję przeglądarki polecanych lekarzy. Można oglądać lekarzy według miast oraz specjalności. Jest też informacja o tym, który lekarz przyjmuje w ramach NFZ. Baza danych jest na razie bardzo mała, raptem dwadzieścia kilka pozycji.

Następne etapy to obsłużenie logowania przy pomocy loginu i hasła z forum oraz edycja danych. Zajmie mi to trochę czasu. Chciałbym jednak już pomyśleć o czymś więcej, tzn. o _komentarzach_ oraz _ocenach_ _lekarzy_.

<!--more-->Pomysł polega na tym, aby każdy użytkownik forum mógł pod informacją o lekarzu zostawić komentarz oraz ocenę w jakiejś formie.

Co jeżeli ocena jest negatywna? Jeżeli będziemy przechowywać i publikować negatywne oceny na temat lekarzy (wymienionych z imienia i nazwiska), to wcześniej czy później możemy spodziewać się kłopotów. Dlatego lepszym rozwiązaniem wydaje się umieszczanie komentarzy pozytywnych lub nie umieszczanie ich wcale. Lekarze którzy leczą dobrze będą siłą rzeczy mieć więcej opinii pozytywnych.

Jak odróżnić brak informacji od oceny negatywnej? Lekarz który nie był rekomendowany bo nikt u niego nie był nie będzie się na oko różnić od lekarza który nie był rekomendowany bo pacjenci nie byli zadowoleni.

Tutaj wchodzi pomysł zaczerpnięty z serwisu digg.com. Otóż będzie można ocenić _komentarz_. Każdy użytkownik, widząc pozytywny komentarz na temat jakiegoś lekarza, będzie mógł negatywnie odnieść się do komentarza. Jeżeli jakiś komentarz zbierze kilka negatywnych ocen, zostanie usunięty, zakopany lub zwinięty.

Unikniemy w ten sposób pisania negatywnych opinii _wprost_, za które ktoś mógłby nas podać do sądu. Istotnym sygnałem będzie natomiast opinia pozytywna, oznaczona przez kilka osób jako niesłuszna.