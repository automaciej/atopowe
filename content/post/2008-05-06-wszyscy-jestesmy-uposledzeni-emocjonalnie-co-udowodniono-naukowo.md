---
title: Wszyscy mamy zaburzenia emocjonalne (co udowodniono naukowo)
author: dexter
layout: post
date: 2008-05-06
url: /2008/05/06/wszyscy-jestesmy-uposledzeni-emocjonalnie-co-udowodniono-naukowo/
categories:
  - Kontrowersje

---
Pytanie do czytelników: czy zgadzacie się z wymową poniżej streszczonego artykułu? Jakie błędy popełniono w poniższej analizie? Czy wyciągnięto prawidłowe wnioski? Prosimy o komentarze. 

<!--more-->

**_Analiza czynników psychogennych u chorych na schorzenia skóry_**

**Wstęp** (fragmenty)

Wielu pacjentów zgłaszających się do dermatologa wykazuje zaburzenia stanu psychicznego. Zależności miedzy czynnikami psychicznymi a chorobami dermatologicznymi są złożone, ale ich poznanie może mieć istotne znaczenie dla prawidłowego postępowania terapeutycznego.
  
Blaloch stwierdził, że mózg, układ immunologiczny i skóra ‚rozmawiają’ ze sobą we wspólnym biochemicznym języku. Niezwykle ważnym elementem tego języka są neuropeptydy.

Atopowe zapalenie skóry (AZS) jest schorzeniem związanym z czynnikami neuropsychicznymi. **Większość** chorych na AZS wykazuje różne formy zaburzeń emocjonalnych. Są to osoby zamknięte w sobie, a w sytuacjach stresowych mogą odczuwać świąd.

**Wyniki i omówienie** (fragmenty)

Nasilenie lęku i depresji było istotnie wyższe w grupie chorych dermatologicznych w porównaniu z osobami zdrowymi (p<0,03). Wyniki poczucia koherencji, jako miary zdolności radzenia sobie w sytuacji choroby, są niższe u chorych ze schorzeniami dermatologicznymi w porównaniu z osobami zdrowymi we wszystkich podskalach i wyniku sumarycznym. Poczucie sensowności doświadczanej sytuacji życiowej okazało się istotnie statystycznie niższe u pacjentów hospitalizowanych dermatologicznie niż w grupie kontrolnej.

**Chore kobiety** przejawiały tendencję do większego nasilenia objawów lękowych i depresyjnych w porównaniu z chorymi mężczyznami oraz doświadczyły więcej sytuacji stresowych w ciągu ostatnich 12 miesięcy. Istotne statystycznie niższe okazały się miary poczucia koherencji w zakresie zrozumienia sytuacji i umiejętności zaradzenia jej oraz wynik ogólny u chorych kobiet w porównaniu z chorymi mężczyznami. Chore kobiety mogą zatem wymagać większego wsparcia w przebiegu choroby dermatologicznej niż mężczyźni, którzy wydaje się, że lepiej potrafią radzić sobie z objawami choroby. Kulturowe i społeczne odmienności związane z płcią mogą mieć na to wpływ.

W zakresie obciążenia **traumatycznymi przeżyciami w dzieciństwie** badanymi Inwentarzem Wczesnej Traumy różnice istotne statystycznie, na poziomie p<0,01, miedzy osobami zdrowymi a chorymi dotyczyły przeżycia w dzieciństwie śmierci rodzica i nadużycia fizycznego w postaci bicia ręką. 75% chorych mężczyzn i 48% chorych kobiet w porównaniu z 25% zdrowych mężczyzn i 17% zdrowych kobiet straciło rodzica na skutek jego śmierci. Kary fizyczne (bicie ręką) w dzieciństwie istotnie częściej natomiast były udziałem osób zdrowych (u 75% mężczyzn i u 87% kobiet) niż chorych (u 50% mężczyzn i u 60% kobiet).
  
Według koncepcji Nemeroffa i Heim można stwierdzić, że przeżycie utraty rodzica przy podatności genetycznej na choroby skórne, przynajmniej u części chorych doprowadziło do ujawnienia się bądź pogorszenia dermatozy. Z kolei w badaniach własnych stwierdzono, że nadużycia emocjonalne mają silniejszy wpływ traumatyzujący niż kary fizyczne.
  
W badanej grupie chorych zaobserwowano istotne statystycznie zależności w postaci ujemnej korelacji miedzy nasileniem lęku (HADSA) a poczuciem koherencji (SOC) w zakresie wszystkich podskal i wyniku ogólnego. Nasilenie depresji (HADS D) również korelowało ujemnie z poczuciem zaradności (SOC 2), sensowności (SOC 3) i wynikiem ogólnym SOC (p<0,02). W innych badaniach własnych potwierdzano dane z literatury, że pojawienie się objawów lęku i depresji wiąże się z niższym poczuciem koherencji, obniżając dodatkowo zdolność radzenia sobie z chorobą.

**Wnioski**

1. Objawy lęku i depresji są istotnymi objawami klinicznymi w badanej grupie chorych, co należy uwzględnić w leczeniu farmakologicznym.
  
2. Wydaje się, że przydatne byłyby oddziaływania edukacyjne i psychoterapeutyczne zwiększające zdolności pacjentów do radzenia sobie z chorobą, co dotyczy szczególnie badanych kobiet.
  
3. Badani chorzy istotnie częściej doświadczyli w dzieciństwie śmierci rodzica w porównaniu z osobami zdrowymi.

**Źródło:**
  
_Analiza czynników psychogennych u chorych na schorzenia skóry_
  
Bożena Śpila<sup>1</sup>, Iwona Jazienicka<sup>2</sup>, Jolanta Pucuła<sup>2</sup>
  
<sup>1</sup> Katedra i Klinika Psychiatrii AM w Lublinie
  
<sup>2</sup> Katedra i Klinika Dermatologii i Wenerologii AM w Lublinie
  
Dermatologia Kliniczna 2004, 6 (3): 137-141