---
title: Kwas salicylowy
permalink: /Kwas_salicylowy/
---

*salicylic acid*
analgeticum, antiacneticum, antiphlogisticum nonsteroidum, antirheumaticum, dermaticum
D02AF

### Działanie

Niesteroidowy lek przeciwzapalny (NLPZ) z grupy nieacetylowanych salicylanów o działaniu przeciwgorączkowym, przeciwzapalnym i przeciwbólowym. Działanie leku polega głównie na hamowaniu cyklooksygenaz: (1) konstytutywnej (COX-1), odpowiedzialnej za syntezę prostaglandyn spełniających funkcje fizjologiczne; (2) indukowalnej (COX-2), odpowiedzialnej za syntezę prostaglandyn prozapalnych w miejscu zapalenia. Hamuje procesy zapalne i zmniejsza obrzęk zapalny. Szybko się wchłania z przewodu pokarmowego, przenikając do wszystkich płynów tkankowych. Wydalany głównie z moczem. Stosowany miejscowo działa odkażająco, keratolitycznie i keratoplastycznie. Rozszerza naczynia krwionośne skóry. Wchłania się do tkanek położonych pod powierzchnią skóry, maksymalne stężenia osiąga po 4-8 h. Około 7% dawki zastosowanej miejscowo wydala się z moczem.

### Wskazania

Stosowany miejscowo w preparatach działających keratolitycznie, odkażająco, przeciwzapalnie, przeciwbólowo.

### Przeciwwskazania

Nadwrażliwość na salicylany lub inne NLPZ, czynna choroba wrzodowa, astma aspirynowa, wrodzone i nabyte skazy krwotoczne, niedobór dehydrogenazy glukozo-6-fosforanowej oraz ,w niektórych przypadkach, przy mononukleozie. Nie zaleca się stosowania u dzieci do 12. rż. zwłaszcza w przebiegu ospy wietrznej i grypy ze względu na możliwość wystąpienia zespołu Reye'a.

### Interakcje

Po podaniu p.o. kwas salicylowy hamuje działanie leków hipotensyjnych (inhibitorów ACE, b-adrenolityków), hamuje działanie moczopędne furosemidu i tiazydów, nasila działanie antagonistów wit. K, nitratów i leków przeciwcukrzycowych, zwiększa stężenie wolnego kwasu walproinowego poprzez wypieranie z połączeń z białkami surowicy. Leki metabolizowane przez cytochrom P-450, jak cymetydyna, zwalniają metabolizm kwasu salicylowego. Jednoczesne stosowanie kwasu salicylowego z innymi NLPZ nie powoduje wystąpienia działania synergistycznego, a nasila jedynie działania niepożądane.

### Działanie niepożądane

Stosowany miejscowo - głównie skórne odczyny uczuleniowe. Objawy przedawkowania: nie ma typowego obrazu klinicznego.

### Ciąża i laktacja

W przypadku stosowania miejscowego - w ciąży po dokładnym rozważeniu korzyści i zagrożeń, nie stosować na duże powierzchnie skóry, w okresie karmienia piersią nie stosować w okolicy piersi.

### Dawkowanie

Ze względu na poważne działania niepożądane nie zaleca się stosowania p.o. Zewnętrznie w postaci płynów, plastrów, maści i żelu.

### Uwagi

Unikać kontaktu z błonami śluzowymi.

[kategoria:substancje aktywne](/atopedia/kategoria:substancje_aktywne "wikilink")