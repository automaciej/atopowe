---
title: Diphergan
permalink: /Diphergan/
---

Diphergan®

Promethazine

Sedativum, antihistaminicum ATC: R 06 AD 02

Jelfa

draż.: (10 mg) 20 szt. (Rp) PP

draż.: (25 mg) 20 szt. (Rp) PP

**Skład**

1 draż. zawiera 10 mg lub 25 mg prometazyny w postaci chlorowodorku.

**Działanie**

Pochodna fenotiazyny, lek o silnych własnościach przeciwhistaminowych, przeciwuczuleniowych i neuroleptycznych. Działa także przeciwwymiotnie, przeciwświądowo, nasennie i miejscowo znieczulająco. Działanie przeciwhistaminowe utrzymuje się przez 6-12 h.

**Wskazania**

Astma oskrzelowa, choroba posurowicza, obrzęk Quincke'go, pokrzywka, rumień, świąd różnego pochodzenia, choroba lokomocyjna, odczyny poprzetoczeniowe, skórne odczyny alergiczne.

**Przeciwwskazania**

Nadwrażliwość na lek, I trymestr ciąży, okres karmienia piersią. Nie zaleca się podawać niemowlętom przed ukończeniem 1 r.ż. Nie stosować łącznie z tripierścieniowymi lekami przeciwdepresyjnymi. Bardzo ostrożnie stosować u pacjentów z niewydolnością wątroby oraz chorobami układu sercowo-naczyniowego, także w skojarzeniu z lekami hamującymi o.u.n. (należy zmniejszyć o 1/4-1/2 dawki barbituranów, morfiny, petydyny). Podczas leczenia nie wolno prowadzić pojazdów mechanicznych, obsługiwać maszyn ani pić alkoholu.

**Działanie niepożądane**

Senność, dezorientacja, zaburzenia widzenia, zawroty głowy, upośledzenie koordynacji ruchowej, zmniejszenie sprawności psychofizycznej, suchość błony śluzowej jamy ustnej, żółtaczka, nadwrażliwość na światło, rzadziej zaburzenia hematologiczne, skórne reakcje uczuleniowe, częstoskurcz. U dzieci może wywołać nadpobudliwość.

**Interakcje**

Z lekami przeciwbólowymi, przeciwpadaczkowymi, przeciwhistaminowymi, hipotensyjnymi (guanetydyna, todralazyna, rezerpina), doustnymi środkami antykoncepcyjnymi nasila się działanie depresyjne na o.u.n.; z amitryptyliną, klemastyną, antazoliną - także działanie przeciwcholinergiczne; z neomycyną, streptomycyną wywołuje bezdech i osłabienie mięśniowe; z doustnymi lekami przeciwcukrzycowymi może upośledzać czynność wątroby; łączne stosowanie z niektórymi inhibitorami MAO zwiększa stężenie obu leków w krwi; może dawać fałszywe wyniki niektórych prób ciążowych.

**Dawkowanie**

Dorośli doustnie 20-50 mg 1-3 razy na 24 h (jeśli lek jest podawany w jednej dawce dobowej zaleca się podać go na noc). Dzieci od 2 r.ż. 1-2 mg/kg m.c. na 24 h w 3-4 dawkach.

**Uwagi**

Podobnie jak inne leki przeciwhistaminowe lek należy odstawić na kilka dni przed wykonaniem testów skórnych. Podczas długotrwałego leczenia należy kontrolować obraz krwi i czynność wątroby.

[kategoria:leki antyhistaminowe](/kategoria:leki_antyhistaminowe "wikilink") [kategoria:Leki antyhistaminowe I generacji](/kategoria:Leki_antyhistaminowe_I_generacji "wikilink") [kategoria:ulotki leków](/kategoria:ulotki_leków "wikilink")