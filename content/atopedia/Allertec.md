---
title: Allertec
permalink: /Allertec/
date: "2015-01-01T00:00:00+01:00"
---

Nazwa handlowa: Allertec

Nazwa międzynarodowa: cetirizine

Ulotka producenta

Informacja o leku dla pacjenta

Należy zapoznać się z właściwościami leku przed zastosowaniem

**ALLERTEC®**

Cetirizini dihydrochloridum tabletki powlekane 10 mg

Skład
-----

substancja czynna: dichlorowodorek cetyryzyny 10 mg substancje pomocnicze: laktoza, celuloza mikrokrystaliczna, skrobia kukurydziana, poliwidon 25, stearynian magnezu, skrobi glikolan sodu, dwutlenek krzemu koloidalny, laurylosiarczan sodu skład otoczki: hydroksypropylometyloceluloza, makrogol 6000

Opis działania
--------------

Cetyryzyna jest silnie działającym, selektywnym lekiem przeciwhistaminowym II generacji blokującym receptor H1. Hamuje wczesną fazę reakcji alergicznej, w której pośredniczy histamina, a także późną, ponieważ zmniejsza migrację komórek (eozynofilów) i uwalnianie mediatorów odczynu zapalnego. Łagodzi skurcz mięśni gładkich powodowany przez histaminę. Cetyryzyna jest szybko wchłaniana z przewodu pokarmowego, maksymalne stężenie we krwi po podaniu dawki 10 mg występuje po 30–60 min. Wiąże się w znacznym stopniu z białkami osocza. Wydala się głównie z moczem.

Wskazania do stosowania
-----------------------

-   przewlekłe alergiczne zapalenie błony śluzowej nosa
-   sezonowe alergiczne zapalenie błony śluzowej nosa (katar sienny)
-   alergiczne zapalenie spojówek
-   przewlekła idiopatyczna pokrzywka

Przeciwwskazania
----------------

Nadwrażliwość na składniki leku lub hydroksyzynę.

Zalecane środki ostrożności
---------------------------

Należy zachować ostrożność podczas jednoczesnego przyjmowania niektórych leków przeciwdepresyjnych, blokujących kanał wapniowy, niektórych leków przeciwarytmicznych, a także u chorych z zaburzeniami równowagi wodnoelektrolitowej (zwłaszcza z hipokaliemia). U pacjentów z upośledzeniem czynności nerek i niewydolnością wątroby należy rozpoczynać leczenie od dawki 5 mg. Stosowanie cetyryzyny jednocześnie z lekami o działaniu ototoksycznym np. gentamicyną może maskować objawy ototoksyczności takie jak: szum w uszach, zawroty głowy.

Lek należy odstawić na kilka dni przed planowanym wykonaniem testów skórnych.

Stosowanie leku podczas ciąży i karmienia piersią
-------------------------------------------------

Lek może być stosowany w ciąży jedynie w przypadku zdecydowanej konieczności. Nie należy stosować u kobiet w okresie laktacji.

Wpływ na zdolność prowadzenia pojazdów i obsługę urządzeń mechanicznych
-----------------------------------------------------------------------

Należy zachować ostrożność przy prowadzeniu pojazdów i obsłudze urządzeń mechanicznych.

Oddziaływanie z innymi lekami lub inne interakcje
-------------------------------------------------

Podczas jednoczesnego podawania leków nasennych, uspokajających i cholinolitycznych może nastąpić nieznaczne nasilenie działania tych leków. Z dużą ilością alkoholu (stężenie we krwi powyżej 0,8 promila) cetyryzyna może działać hamująco na ośrodkowy układ nerwowy. Stwierdzono niewielkie zmniejszenie wydalania cetyryzyny z ustroju przy jednoczesnym przyjmowaniu teofiliny w dawce 400 mg na dobę.

Dawkowanie
----------

Doustnie Dorośli: zwykle 10 mg na dobę, jednorazowo. U chorych z niewydolnością nerek i wątroby, ze względu na przedłużenie okresu półtrwania leku, zaleca się rozpoczynać leczenie od 5 mg (1/2 tabletki) na dobę. Dzieci powyżej 6 lat o masie ciała do 30 kg: 5 mg (1/2 tabletki) na dobę w jednej dawce, a dzieci powyżej 6 lat o masie ciała od 31 kg: 10 mg na dobę w jednej dawce.

Przedawkowanie
--------------

Objawem przedawkowania może być senność, u dzieci cetyryzyna może wywołać pobudzenie. W razie znacznego przedawkowania należy zgłosić się do lekarza.

Działania niepożądane
---------------------

Podczas stosowania cetyryzyny niezwykle rzadko mogą wystąpić:

-   uspokojenie, uczucie zmęczenia, bóle i zawroty głowy, bezsenność, a po bardzo wysokich dawkach, znacznie przekraczających zalecane, uczucie senności
-   suchość w ustach, podrażnienie gardła, kaszel

Czasami, jako objawy nadwrażliwości mogą wystąpić: odczyny skórne i obrzęk naczynioruchowy, rzadko zaburzenia testów czynnościowych wątroby (zmiany ustępują samoistnie po odstawieniu leku). U dzieci może wystąpić reakcja paradoksalna w postaci nadmiernego pobudzenia. Przed zastosowaniem leku sprawdzić datę ważności podaną na etykiecie. Nie stosować leku po terminie ważności.

Przechowywanie
--------------

Przechowywać w miejscu niedostępnym dla dzieci. Przechowywać w temperaturze pokojowej tj. od 15°C do 25°C. Chronić od światła i wilgoci.

Dostępne opakowania
-------------------

Kartoniki zawierające 20 sztuk tabletek w fiolce szklanej lub w blistrze. Kartoniki zawierające 10 lub 7 sztuk tabletek w blistrze.

Nazwa i adres wytwórcy
----------------------

Warszawskie Zakłady Farmaceutyczne Polfa

01–207 Warszawa; ul. Karolkowa 22/24

Data sporządzenia ulotki: marzec 2000

Dostępne postaci leku: Allertec - syrop, 0,005 g/5 ml, 100 ml

Allertec - tabletki powlekane, 0,01 g, 10 tabl. - bez recepty

Allertec - tabletki powlekane, 0,01 g, 20 tabl. blistry

Allertec - tabletki powlekane, 0,01 g, 20 tabl. fiolka

Allertec - tabletki powlekane, 0,01 g, 7 tabl. - bez recepty

[kategoria:ulotki leków](/atopedia/kategoria:ulotki_leków "wikilink") [kategoria:leki antyhistaminowe](/atopedia/kategoria:leki_antyhistaminowe "wikilink") [kategoria:leki antyhistaminowe II generacji](/atopedia/kategoria:leki_antyhistaminowe_II_generacji "wikilink")