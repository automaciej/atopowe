+++
date = "2016-11-16T10:01:51Z"
title = "Świąd"
kategorie = [ "objawy atopowego zapalenia skóry",]

+++

W atopowym zapaleniu skóry uczucie świądu towarzyszy wystąpieniu pokrzywki lub
wysypki, które są reakcją alergiczną. Świąd jest jednym z elementów błędnego
koła.

Świąd powodują i nasilają:

- infekcja bakteryjna, grzybicza lub wirusowa
- nadmierne wysuszenie skóry
- stres i silne emocje, niepokój
- pocenie się skóry, rozgrzewanie się skóry (zbyt ciepłe ubranie, przykrycie do
  snu)
- wysoka lub niska temperatura w otoczeniu (nagrzane, nie wywietrzone
  pomieszczenie, nagła zmiana temperatury – np.: wyjście na mróz)
- zbyt gorąca woda w kąpieli
- drażniące, szorstkie lub obcisłe ubrania (np.: wełna, wełniany szalik itp.)

## Napad swędzenia

Świąd często działa "napadowo". Na przykład, osoba chora na AZS może chodzić
cały dzień po mieście i jej uwaga może być odciągana od świądu przez różne
rzeczy, które aktualnie robi. Natomiast po powrocie do domu, w momencie kiedy
np. się rozbiera, skumulowany świąd z całego dnia "atakuje" ją w jednym momencie
i osoba ta nie może się już powstrzymać - zaczyna się drapać. Właśnie wtedy
najczęściej powstają najgorsze przeczosy i rany. W takim momencie, jeżeli jest w
pobliżu druga osoba, np. rodzic lub partner, może ona pomóc osobie chorej.

Przepis na neutralizację napadu swędzenia

Osoby dramatu:

- osoba chora na AZS (nazwijmy ją Dzieckiem)
- rodzic lub partner (nazwijmy go Rodzicem)

Akcja dramatu

- Dziecko: zaczyna się rozbierać i... nagle zaczyna się drapać jak opętane.
- Rodzic: widząc co się dzieje, wkracza do akcji, chwytając za butelkę z
  balsamem Xerialine lub innym.
- Dziecko: kładzie się na łóżku, w samych slipkach lub nawet bez, na brzuchu.
  Ręce i nogi szeroko rozłożone, nieruchomo. Taka pozycja sprzyja powstrzymaniu
  się od drapania, przynajmniej na chwilę.
- Rodzic: szybko smaruje całe dziecko balsamem: plecy, szyję, ręce, nogi,
  pupę, wszystko co się da. Warstwa balsamu powinna być cienka. Balsam zaczyna
  schnąć, parowanie wody powoduje odbieranie ciepła z ciała dziecka i co za tym
  idzie wystudzenie skóry.

- Dziecko: poprzednio gorące, powinno mieć teraz chłodną skórę.
- Rodzic: W razie potrzeby, po kilku minutach powtarza smarowanie.
- Dziecko: schłodzone, wyzwoliło się ze szponów świądowego demona, znów staje
  sie sobą
- Rodzic: ubiera dziecko i pomaga mu znaleźć jakieś zajęcie, żeby zająć jego
  uwagę

Kilka słów komentarza

Technikę stosowałem na sobie, w roli rodzica występowała moja dziewczyna. Dobrze
sprawuje się tutaj balsam Xerialine (bez recepty). Ciężkie, tłuste maści
zupełnie się do tego nie nadają, bo nie parują i nie odbierają ciepła.

Trzeba tutaj wyraźnie zaznaczyć, że w tym wypadku celem smarowania nie jest
natłuszczenie skóry, tylko jej ochłodzenie, poprzez parowanie z dużej
powierzchni. Dlatego balsamy, które można do tego używać, powinny bazować na
wodzie.

Jeszcze jedno - sprawdziłem to na sobie, ale nie mogę gwarantować, że będzie
działać w każdym przypadku!

## Inne rady atopików

Prawdą jest, że swędzenie atakuje podczas, gdy ciało jest rozgrzane. Jednak w
moim przypadku nie zgadza się to tylko w jednym przypadku. Gdy opalam się na
słońcu i jest mi bardzo ciepło wtedy nic mnie nie swędzi. Nie wiem, czy komuś z
was to pomoże, ale możecie spróbować.
