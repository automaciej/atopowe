---
title: Triderm
permalink: /Triderm/
---

*Betamethasonum, clotrimazolum, gentamicinum*

(0,5mg + 10mg + 1mg)/g

**krem**

|------------------------------------------------------------------------------------------------------------------------------------------------------------------|
| **Należy zapoznać się z treścią ulotki przed zastosowaniem leku.**

 -   Należy zachować tę ulotkę, aby w razie potrzeby móc ją ponownie przeczytać.
 -   Należy zwrócić się do lekarza lub farmaceuty, gdy potrzebna jest rada lub dodatkowa informacja.
 -   Lek ten został przepisany ściśle określonej osobie i nie należy go przekazywać innym, gdyż może im zaszkodzić, nawet jeśli objawy ich choroby są takie same.  |

**Skład:**

Jeden gram kremu zawiera:

substancje czynne:

-   0,5 mg betametazonu w postaci dipropionianu betametazonu,
-   10 mg klotrimazolu,
-   1 mg gentamycyny w postaci gentamycyny siarczanu

substancje pomocnicze: parafina ciekła, wazelina biała, alkohol cetostearylowy, glikol propylenowy, makrogolu eter cetostearylowy, alkohol benzylowy, diwodofosforan sodu dwuwodny, kwas fosforowy, sodu wodorotlenek, woda oczyszczona.

**Dostępne opakowania:**

Tuba aluminiowa zawierająca 10, 15 lub 30g kremu, umieszczona jest w tekturowym pudełku.

Co to jest Triderm krem i w jakim celu się go stosuje
=====================================================

Właściwości leku Triderm krem wynikają z działania substancji czynnych: betametazonu dipropionianu, gentamycyny i klotrymazolu.

Betametazonu dipropionian należy do leków z grupy [kortykosteroidów](/atopedia/sterydy "wikilink") o silnym działaniu, stosowany miejscowo wywiera szybkie i długotrwałe działanie przeciwzapalne, przeciwświądowe i obkurczające naczynia krwionośne.

Gentamycyna jest antybiotykiem aminoglikozydowym o działaniu przeciwbakteryjnym.

Klotrymazol należy do leków z grupy imidazoli o działaniu przeciwgrzybiczym. Hamuje on rozwój grzybów wywołujących choroby skóry. Klotrymazol działa na ścianę komórkową grzyba.

Wskazania:
----------

Lek Triderm w postaci kremu do stosowania na skórę jest wskazany w objawowym leczeniu zmian zapalnych skóry reagujących na kortykosteroidy, powikłanych wtórnymi zakażeniami wywołanymi przez drobnoustroje, tj. bakterie i grzyby, wrażliwe na gentamycynę i klotrymazol.

Wykazano skuteczność klotrymazolu w leczeniu miejscowym grzybicy pachwin, krocza, stóp i nieowłosionej skóry. Klotrymazol stosowany na skórę działa przeciwgrzybiczo na *Trichophyton rubrum*, *Trichophyton mentagrophytes*, *Epidermophyton floccosum* i *Microsporum canis*, kandydozy spowodowanej przez *Candida albicans* oraz łupież pstry wywołany przez *Melassezia furfur* (*Pityrosporum obiculare*).

Do bakterii wrażliwych na gentamycynę zalicza się szczepy paciorkowców (grupy A; β-hemolizujące, α-hemolizujące), gronkowiec złocisty (szczepy koagulazo-dodatnie, koagulazo-ujemne oraz niektóre szczepy wytwarzające penicylinazę) oraz bakterie Gram-ujemne, takie jak: *Pseudomonas aeruginosa*, *Aerobacter aerogenes*, *Escherichia coli*, *Proteus vulgaris* i *Klebsiella pneumoniae*.

Zanim zastosuje się lek Triderm krem
====================================

Nie należy stosować leku Triderm:
---------------------------------

-   w nadwrażliwości na substancje czynne betametazonu dipropionian, klotrymazol lub gentamycynę, lub na inne leki z grupy kortykosteroidów, pochodnych imidazolu, antybiotyki aminoglikozydowe lub na którąkolwiek substancję pomocniczą leku,
-   w wirusowych zakażeniach skóry (np. ospa wietrzna, opryszczka),
-   w trądziku różowatym,
-   w trądziku pospolitym,
-   pierwotne zakażenia bakteryjne i grzybicze skóry,
-   na rany, na uszkodzoną skórę,
-   na skórę twarzy,
-   w okolicach odbytu i narządów płciowych,
-   w zapaleniu skóry wokół ust,
-   długotrwale,
-   **u dzieci poniżej drugiego roku życia**.

Zachować szczególną ostrożność stosując lek Triderm:
----------------------------------------------------

W razie wystąpienia podrażnienia, uczulenia lub zakażenia podczas leczenia, należy przerwać stosowanie leku Triderm i skontaktować się z lekarzem, który zastosuje odpowiednie leczenie.

Długotrwałe stosowanie leku może prowadzić do wzrostu szczepów drobnoustrojów opornych na gentamycynę i na inne antybiotyki aminoglikozydowe.

Stwierdzono występowanie nadwrażliwości na antybiotyki aminoglikozydowe.

Leku Triderm krem nie należy stosować do oczu i wokół oczu oraz na błony śluzowe.

Substancje czynne leku - batametazon i gentamycyna, wchłaniają się przez skórę do organizmu, a nasilenie ich wchłaniania występuje pod opatrunkiem zamkniętym (np. pieluszką).

Podczas nadmiernego i długotrwałego stosowania leku istnieje ryzyko wystąpienia ogólnoustrojowych objawów niepożądanych charakterystycznych dla kortykosteroidów (w tym zahamowanie czynności kory nadnerczy) oraz gentamycyny (jak uszkodzenie słuchu, nerek, szczególnie u osób z zaburzeniami czynności nerek). Z tego względu należy unikać stosowania leku na dużą powierzchnię ciała, stosowania w dużych dawkach oraz stosowania opatrunków.

Szczególnie ostrożnie powinni przyjmować lek pacjenci z [łuszczycą](/atopedia/łuszczyca "wikilink"), gdyż stosowanie leku w łuszczycy może być niebezpieczne, m.in ze względu na nawrót choroby spowodowany rozwojem tolerancji, ryzyko wystąpienia uogólnionej łuszczycy krostkowej i ogólne działania toksyczne spowodowane uszkodzeniami skóry.

### Stosowanie u dzieci:

**Nie stosować u dzieci w wieku poniżej 2 lat**

U dzieci w wieku powyżej 2 lat nie stosować nie dłużej niż przez 5 dni

U dzieci częściej niż u dorosłych występuje hamowanie czynności osi podwzgórze-przysadka-nadnercza po miejscowym zastosowaniu kortykosteroidów, z powodu większego wchłaniania dipropionianu betametazonu do organizmu niż u dorosłych.

U dzieci, u których stosowano miejscowo kortykosteroidy, opisywano: zahamowanie czynności osi podwzgórze-przysadka-nadnercza, niedoczynność nadnerczy, [zespół Cushinga](/atopedia/zespół_Cushinga "wikilink") (nadczynność kory nadnerczy), spowolnienie wzrostu, zmniejszenie przyrostu masy ciała, oraz wzrost ciśnienia śródczaszkowego (np. wypukłe ciemmiączko, bóle głowy).

Ciąża:
------

Przed zastosowaniem każdego leku należy poradzić się lekarza.

Nie ustalono bezpieczeństwa stosowania leku u kobiet w ciąży.

Lek może być stosowany w ciąży tylko wtedy, gdy w opinii lekarza korzyść dla matki przewyższa ryzyko dla matki, płodu lub noworodka.

Stosowanie leku w okresie ciąży powinno być krótkotrwałe i ograniczać się do małej powierzchni skóry.

Karmienie piersią:
------------------

Przed zastosowaniem każdego leku należy poradzić się lekarza.

Lekarz rozważy, czy zaprzestać karmienia piersią lub stosowania leku, biorąc pod uwagę znaczenie leku dla matki i działanie niepożądane u dziecka.

W okresie karmienia nie należy stosować leku na skórę piersi.

Prowadzenie pojazdów i obsługa maszyn:
--------------------------------------

Brak danych.

Ważne informacje o niektórych składnikach leku:
-----------------------------------------------

Ze względu na zawartość alkoholu cetostearylowego, lek może powodować miejscową reakcję skórną (np. kontaktowe zapalenie skóry).

Ze względu na zawartość glikolu propylenowego, lek może powodować podrażnienie skóry.

Stosowanie innych leków:
------------------------

Należy poinformować lekarza o wszystkich przyjmowanych ostatnio lekach, nawet tych, które wydawane są bez recepty.

Nie są znane interancje z innymi lekami.

Jak stosować lek Triderm krem
=============================

Lek należy stosować zgodnie z zaleceniami lekarza. W przypadku wątpliwości należy ponownie skontaktować się z lekarzem.

Lek jest przeznaczony do stosowania na skórę.

Cienką warstwę leku Triderm należy nakładać na miejsca chorobowo zmienione i otaczającą skórę dwa razy na dobę, rano i wieczorem.

Lek Triderm należy stosować regularnie.

Czas leczenia zależy od rozmiaru i umiejscowienia zmian chorobowych oraz reakcji pacjenta na leczenie. Jeśli po trzech-czterech tygodniach nie nastąpi poprawa, lekarz zweryfikuje diagnozę.

W przypadku użycia większej niż zalecana dawki leku Triderm:
------------------------------------------------------------

W razie użycia większej niż zalecana dawki leku, należy niezwłocznie zwrócić się do lekarza lub farmaceuty.

Nadmierne lub długotrwałe stosowanie leku może spowodować hamowanie czynności osi podwzgórze-przysadka-nadnercza, wtórną niedoczynność nadnerczy, wystąpienie objawów niepożądanych charakterystycznych dla kortykosteroidów, w tym zespołu Cushinga, oraz prowadzić do rozwoju szczepów bakterii niewrażliwych na gentamycynę i prowadzić do uszkodzenia słuchu i nerek.

W przypadku pominięcia dawki leku Triderm:
------------------------------------------

Nie należy stosować dawki podwójnej w celu uzupełnienia pominiętej dawki.

Możliwe działania niepożądane
=============================

Jak każdy lek, Triderm może powodować działania niepożądane, chociaż nie u każdego one wystąpią. Działania niepożądane spowodowane stosowaniem leku to głównie niedokrwistość, uczucie pieczenia, rumień, wysięk i świąd.

Mogą wystąpić także objawy niepożądane, które obserwowano po miejscowym stosowaniu kortykosteroidów, klotrymazolu i gentamycyny.

Ze względu na zawartość betametazonu dipropionianu w leku, może wystąpić uczucie pieczenia, świąd, podrażnienie, suchość skóry, zapalenie mieszków włosowych, nadmierne owłosienie, trądzik, odbarwienie skóry, zapalenie skóry wokół ust, alergiczne kontaktowe zapalenie skóry, napęcznienie lub rozmiękanie skóry, wtórne zakażenia, zanik skóry, rozstępy i potówki.

W wyniku wchłaniania betametazonu dipropionianu do krwi, mogą również wystąpić ogólne działania niepożądane betametazonu dipropionianu, charakterystyczne dla kortykosteroidów. Objawy te występują przede wszystkim w przypadku długotrwałego stosowania leku, stosowania go na dużą powierzchnię skóry oraz stosowania u dzieci.

Mogą wystąpić objawy nadwrażliwości. Jeśli wystąpią objawy nadwrażliwości, należy natychmiast przerwać leczenie i skontaktować się z lekarzem.

Ze względu na zawartość klotrymazolu w leku, może wystąpić rumień, uczucie pieczenia, tworzenie się pęcherzyków, złuszczanie naskórka, obrzęk, świąd, pokrzywka oraz ogólne podrażnienie skóry.

Ze względu na zawartość gentamycyny w leku, może wystąpić podrażnienie skóry (rumień i świąd), które zazwyczaj nie wymaga przerwania leczenia.

Jeśli nasili się którykolwiek z objawów niepożądanych lub wystąpią jakiekolwiek objawy niepożądane niewymienione w ulotce, należy powiadomić lekarza.

Przechowywanie leku Triderm krem
================================

Lek należy przechowywać w miejscu niedostępnym i niewidocznym dla dzieci.

Przechowywać w temperaturze poniżej 25°C, w oryginalnym opakowaniu.

Nie należy stosować po upływie terminu ważności zamieszczonego na opakowaniu.

Inne informacje
===============

W celu uzyskania bardziej szczegółowych informacji, należy zwrócić się do przedstawiciela podmiotu odpowiedzialnego;

Schering-Plough Central East SA
Oddział w Polsce
Al. Jerozolimskie 195A
02-222 Warszawa
Tel. 22 47 84 150

[kategoria:ulotki leków](/atopedia/kategoria:ulotki_leków "wikilink") [kategoria:leki sterydowe](/atopedia/kategoria:leki_sterydowe "wikilink") [kategoria:antybiotyki](/atopedia/kategoria:antybiotyki "wikilink") [kategoria:leki przeciwgrzybicze](/atopedia/kategoria:leki_przeciwgrzybicze "wikilink") [kategoria:kremy](/atopedia/kategoria:kremy "wikilink")