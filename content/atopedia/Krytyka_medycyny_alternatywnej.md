+++
date = "2015-01-01T00:00:00+01:00"
permalink = "/Krytyka_medycyny_alternatywnej/"
title = "Krytyka medycyny alternatywnej"

+++

[Medycyna alternatywna](/atopedia/Medycyna_alternatywna) bywa w stawiana na
równi z medycyną. W rzeczywistości równości takiej nie ma. Ten artykuł opisuje
różnice oraz pomaga zastanowić się, czym jest leczenie i jak ocenić jego
skuteczność.

Często zadawane pytania
-----------------------

### Co to jest medycyna alternatywna?

Jest to zbiór procedur i interwencji, których skuteczność nie została
potwierdzona.

### Czy występuje ona pod innymi nazwami?

-   Alternatywna - nazwa sugeruje, że jest to *alternatywne*, równoprawne
    podejście, które można stosować *zamiast*.
-   Niekonwencjonalna - sugeruje nietypowość stosowanych interwencji.
-   Komplementarna - informuje, że są to interwencje które stosuje się
    *dodatkowo*, a nie *zamiast*. Prawdopodobnie jest to wynikiem nacisków ze
    strony środowisk medycznych, szczególnie jeżeli praktyki alternatywne są
    promowane przez lekarzy.
-   Holistyczna - kładzie nacisk na całościowe podejście do pacjenta.

### Alternatywna względem czego?

Względem medycyny.

W krajach anglojęzycznych popularne jest określenie *evidence-based medicine*,
które można przetłumaczyć jako *medycyna poparta dowodami*, albo *medycyna
oparta na faktach*.

### Co to znaczy, „niepotwierdzona skuteczność”?

To znaczy, że nie udało się przeprowadzić dobrego eksperymentu, który
pokazałby, że dana interwencja pomaga. Być może przeprowadzono jakiś
eksperyment, i wyszedł on pozytywnie, ale nie był przeprowadzony prawidłowo.
Ewentualnie, przeprowadzono rzetelny eksperyment który nie wykazał
skuteczności.

### Czy to znaczy, że praktyki alternatywne są potwierdzone inaczej niż eksperymentalnie?

Nie.

Entuzjaści metod alternatywnych mogą opowiadać o przypadkach ozdrowienia, które
przypisują tej czy innej praktyce alternatywnej. Są to jednak tylko anegdoty.
Dla przykładu, każdy może znaleźć anegdotę potwierdzającą szkodliwość palenia,
jak i potwierdzającą jego nieszkodliwość. Prawie każdy słyszał lub sam
opowiadał anegdotę o kimś kto przez całe życie palił papierosy i dożył
sędziwego wieku, albo historię o kimś kto umarł na raka płuc lub choroby serca
związane z paleniem. W związku z tym anegdoty ani niczemu nie zaprzeczają, ani
niczego nie potwierdzają.

W pojedynczym przypadku nie mamy jak stwierdzić, czym spowodowana była poprawa
stanu pacjenta.  Wiemy jaką zastosowano terapię, oraz fakt że ktoś powrócił do
zdrowia. Nie widzimy jednak tego, jak terapia spowodowała wyzdrowienie.
Niezależnie od tego, czy rozpatrujemy praktykę medyczną czy alternatywną, nie
możemy wyciągać wniosków o jej skuteczności na podstawie anegdot.

Aby można było odpowiedzialnie stwierdzić, czy dana praktyka jest skuteczna,
potrzebne są rzetelne badania kliniczne.

### Opisano &lt;X&gt; przypadków wyleczenia przy pomocy &lt;praktyka Y&gt;. Jej skuteczność jest już faktem, prawda?

Niekoniecznie. W medycynie jest przyjęte, że dowodów skuteczności leczenia
dostarczają badania kliniczne. Zbiór opisanych przypadków, choćby nawet było
ich wiele, klasyfikuje się do anegdot[3]. Jest tak dlatego, że anegdoty mają
tendencję do potwierdzania wszystkiego, zarówno pomysłów sensownych jak i
bezwartościowych. Ludzie mają tendencję do szukania dowodów na potwierdzenie
tego co myślą; po pierwsze przeceniają wszystko co zdaje się potwierdzać ich
przekonania, a po drugie aktywnie szukają tego, co potwierdza ich przekonania i
mają tendencję do ignorowania tego, co ich przekonaniom przeczy[4].

### Co to znaczy, rzetelne badania kliniczne?

Są to badania przeprowadzone w kontrolowanych warunkach, przy jednoczesnym
dbaniu o to, żeby wynik nie został zakłócony przez czynniki takie jak przypadek
albo sugestia. Czynników takich może być wiele.

### Jakie czynniki zakłócają wyniki badań?

**Przypadek** : Badanie na jednym pacjencie nie ma wielkiego sensu, ponieważ jeden
pacjent może zachorować lub wyzdrowieć zupełnie przypadkiem. Badanie na
dziesięciu pacjentach jest już lepsze, na stu pacjentach jeszcze lepsze… im
większa jest próba, tym lepiej. W zależności od tego jak dużą pewność chce się
uzyskać, należy zrobić badania na odpowiednio dużej próbie. (Oczywiście, jeżeli
chcemy sprawdzić czy badana substancja nie jest przypadkiem śmiertelną
trucizną, badanie na jednym pacjencie ma jak najbardziej sens.)

**Brak punktu odniesienia** : Jeżeli badamy czy badany lek leczy, nie wystarczy
podać go jakiejś grupie osób i stwierdzić że z czasem poczuli się lepiej. Być
może oni poczuliby się lepiej niezależnie od leczenia. Potrzebna jest grupa
osób która badanego leku nie dostaje, i dopiero różnice pomiędzy jedną grupą a
drugą mogą wskazywać na skuteczność leku.

**Zły punkt odniesienia** : Grupa kontrolna i grupa badana muszą powstać w wyniku
losowania. Niedoskonałości w randomizacji mogą zakończyć się tym, że jedna
grupa osób będzie w systematyczny sposób zdrowsza niż druga. Wtedy wynik
badania nie wykaże skuteczności leku, a tylko fakt że jedna grupa jest z
grubsza zdrowsza.

**Sugestia** : Pacjenci którzy *wiedzą* lub *myślą* że są leczeni, mają tendencję
do oceniania swojego stanu jako lepszy niż pacjenci w podobnym stanie, którzy
nie byli leczeni, lub nie wydaje im się żeby byli leczeni. Podobnie jest z
lekarzami: Lekarz oceniający stan pacjenta będzie miał tendencję żeby oceniać
stan jako lepszy, jeżeli lekarz wie (lub *myśli*) że jego pacjent był poddany
leczeniu. Uzyskiwanie lepszych ocen stanu zdrowia spowodowanych jedynie
przekonaniem o tym że ktoś był leczony, jest nazywane efektem placebo.

*To są najbardziej podstawowe, ale nie wszystkie możliwe czynniki zakłócające.*

Czynniki zakłócające badania najczęściej powodują, że czynnik w leczeniu
nieskuteczny lub wręcz szkodliwy — sprawia wrażenie skutecznego.

### A może metody alternatywne *jeszcze* nie zostały potwierdzone, ale niedługo będą?

Być może któreś z obecnie niepotwierdzonych metod są faktycznie skuteczne i
tylko czekają, aż ktoś to wykaże. Jednak dopóki ich skuteczność nie stanie się
faktem, nie można odpowiedzialnie powiedzieć, że pomagają. Obietnice i dobre
chęci nie wystarczą; potrzeba faktów.

### Co to jest podwójnie ślepa próba?

Jest to element metodyki badań, którego zadaniem jest wyeliminowanie sugestii.

Na przykładzie badania leków, w tym celu używa się placebo. Dwie „ślepoty”
podwójnie ślepej próby to:

1.  Osoba, która **przyjmuje testowany lek**, nie wie czy przyjmuje prawdziwy
    lek, czy placebo.
2.  Osoba, która **ocenia wynik leczenia**, nie wie czy badany przez nią
    pacjent przyjmował prawdziwy lek, czy tylko placebo.

*Patrz osobny artykuł: [Podwójnie ślepa próba](/atopedia/Podwójnie_ślepa_próba)*

### Co to jest placebo?

Coś, co wygląda na lek, ale nie zawiera kluczowego składnika aktywnego.
Przykładem mogą być pastylki z samego cukru, albo maść z samej wazeliny.

*Patrz osobny artykuł: [Placebo](/atopedia/Placebo)*

### W jaki sposób sugestia wpływa na wyniki badań?

Oczekiwania mocno wpływają na to, co widzimy. W badaniach medycznych ocenia
się, czy stan zdrowia pacjenta uległ zmianie, czy nie. Ocenia to lekarz, który
jest przecież człowiekiem. Jeżeli oczekuje takiego a nie innego wyniku, na
przykład jest z góry mocno przekonany co do skuteczności danego leku, będzie
oceniał sytuację tendencyjnie, doszukując się poprawy tam, gdzie jej nie ma.

### Czy sugestia może wpływać na wyniki badań nad dziećmi lub zwierzętami?

Tak, dwutorowo: na same dzieci lub zwierzęta, oraz na osoby oceniające wyniki leczenia.

Dzieci i zwierzęta, nawet jeżeli nie do końca rozumieją tego co się dzieje,
wyraźnie odbierają to, że ktoś się o nie troszczy.

Oprócz tego, wynik leczenia ostatecznie ocenia człowiek podatny na sugestię, na
przykład rodzic lub właściciel. Nawet jeżeli leczenie nie przyniosło
rzeczywistego rezultatu, oczekujący poprawy właściciel zwierzęcia będzie
bardziej skłonny stwierdzić że zwierzę ma się lepiej.

### Co to jest znachorstwo?

Znachorstwo może być szeroko zdefiniowane jako wszystko, co polega na
przesadnym promowaniu czegoś na polu opieki medycznej. Znachor to w potocznym
rozumieniu osoba która twierdzi że potrafi leczyć ludzi, ale nie posiadająca
odpowiednich kwalifikacji.

*Zobacz też [artykuł o znachorstwie](/atopedia/Znachorstwo).*

### Czy każdy znachor to oszust?

Nie. Wielu znachorów, homeopatów i innych osób praktykujących medycynę
alternatywną jest autentycznie przekonanych co do skuteczności swoich zabiegów.
Osoby te są święcie, dogłębnie przekonane, że rzeczywiście potrafią leczyć.
Najczęściej też mają dobre chęci i wykazują dużo dobrej woli.

### W jaki sposób znachorzy nabierają przekonania że potrafią leczyć?

Znachorzy koncentrują się na przypadkach „wyleczenia”, ignorując przypadki, w
których wyleczenie nie nastąpiło. Skonfrontowani z niepowodzeniem w leczeniu,
usprawiedliwiają je na różne sposoby:

-   „Pacjent ma pogorszenie, bo na początku musi być gorzej, po to żeby później było lepiej.”
    *(Czy nieskuteczność leczenia nie jest lepszym wytłumaczeniem?)*
-   „Pacjent był leczony za krótko.”
    *(Jak długo powinien się leczyć?)*
-   „Nie można z góry określić, ile czasu będzie trwało leczenie.”
    *(Czy nie można określić przynajmniej zakresu?)*
-   „Moje leczenie nie jest zawsze skuteczne.”
    *(Żadne nie jest; na ile więc to leczenie jest skuteczne?)*

Znachor często nie wie, co się dalej dzieje z jego pacjentami, a kiedy pacjenci
nie wracają do niego, uznaje że zostali wyleczeni. W rzeczywistości oni,
zniechęceni, prawdopodobnie poszli szukać pomocy gdzie indziej.

Główny problem jest taki, że znachorzy nie przyglądają się swoim praktykom
krytycznym okiem. To, że po wizycie u znachora niektóre osoby poczują się
lepiej, nie świadczy wcale o skuteczności stosowanej metody leczenia. W
dowolnej grupie chorych zawsze będą osoby które wyzdrowieją albo same z siebie,
albo z przyczyn innych niż zaaplikowane leczenie, albo powiedzą że poczuły się
lepiej, ponieważ cieszą się że ktoś ich obejrzał i poświęcił im trochę czasu.

### Czy medycyna alternatywna szkodzi zdrowiu?

Trudno powiedzieć. Zabiegi takie jak [biorezonans](/atopedia/Biorezonans)
prawdopodobnie zupełnie nic nie robią i są nieszkodliwe. Jest to jednak tylko
prawdopodobieństwo.

Jeżeli lek nie jest przebadany, nie znamy ani jego działania terapeutycznego,
ani ewentualnego szkodliwego. Metody, które nie zostały rzetelnie przebadane,
**mogą** być szkodliwe dla zdrowia. Znane są przypadki takie, jak na przykład
metale ciężkie w preparatach stosowanych w ajurwedzie[5]. Niebezpieczeństwa
mogą też płynąć ze stosowania preparatów o nieznanym składzie, na przykład
chińska maść [Piyan Ping](/atopedia/Piyan_Ping), która bywa
oferowana przez nie-lekarzy jako nie zawierająca sterydów, a w rzeczywistości
zawierająca steryd [dexametazon](/atopedia/Dexametazon).

### Dlaczego ludzie wciąż stosują medycynę alternatywną?

Do oczywistych powodów należy promocja tych metod, ale o wiele bardziej
interesującym pytaniem jest, dlaczego pacjenci wciąż chcą stosować te metody,
pomimo braku dowodów na skuteczność.

Stoi za tym szereg mechanizmów społecznych i psychologicznych.

*   Poświęcanie czasu i uwagi: Znachorzy poświęcają pacjentom więcej czasu niż
    lekarze, i są dla pacjentów milsi.

*   Komfort psychiczny : Na trudne pytania medycyna konwencjonalna uczciwie
    odpowiada „nie wiem”, albo „to nie jest takie proste”. Medycyna
    alternatywna natomiast oferuje proste odpowiedzi. Ludzie wolą pewność od
    niepewności i z przyczyn psychologicznych będą wybierać tę odpowiedź, z
    którą czują się bardziej komfortowo, a nie tę, która jest bliżej prawdy.

*   Opowieści, bajki, mity : Medycyna alternatywna jako wytłumaczenie działania
    swoich metod, oferuje nieskomplikowane, ale dobrze brzmiące opowieści,
    które osobie nieobeznanej z medycyną wydają się sensowne. „Wibracje” oraz
    „energie” o wiele lepiej przemawiają do niektórych osób niż *receptor
    IL-4*.

*   Zastraszanie : Promowanie metod alternatywnych w dużej mierze opiera się na
    zniechęcaniu do medycyny konwencjonalnej. Do najpopularniejszych strategii
    należy straszenie skutkami ubocznymi [sterydów](/atopedia/Steryd). Owszem,
    sterydy używane nadmiernie i/lub przez długi okres czasu mają skutki
    uboczne. Jednak stwierdzenia takie jak „jednokrotne posmarowanie skóry
    maścią sterydową powoduje uszkodzenie jej aż do samego korzenia na wiele
    miesięcy” są nawet nie tyle przesadą, ile zwykłą nieprawdą.

Często spotykane mity
---------------------

### „Medycyna alternatywna uczyni mnie zdrowszym”

Chcesz być ogólnie zdrowszy, czy też pozbyć się bardzo konkretnych objawów,
takich jak świąd i czerwona skóra? Bycie „ogólnie zdrowszym” to dobra rzecz,
ale nie ma sensu mówić o byciu ogólnie zdrowszym kiedy skóra jest czerwona,
rozdrapana, łuszczy się i swędzi.

Jeżeli skutkiem bycia ogólnie zdrowszymi pożegnamy się z objawami AZS, to
świetnie. Ale jak można mówić wspaniałości bycia zdrowszym, kiedy człowiek
drapie się jak szalony i nie może spać?

### „Metod alternatywnych nie ma jak zweryfikować”

Objawy AZS są dobrze określone i łatwe do zaobserwowania. Wystarczy popatrzeć,
jaki jest kolor skóry, czy skóra się łuszczy i czy jest podrapana. W leczeniu
AZS ostatecznie chodzi nam właśnie o te konkretne rzeczy.

Najczęściej spotykane mity na temat testowania metod alternatywnych:

Nie ma sensu badanie na dużej liczbie osób ponieważ w medycynie alternatywnej
stosuje się indywidualne podejście do pacjenta : Wymówka najczęściej używana
przez homeopatów. Indywidualne podejście nie jest przeszkodą w przetestowaniu,
ponieważ zamiast konkretnego specyfiku homeopatycznego można testować po prostu
skuteczność homeopatii w leczeniu AZS.[6]

Efekty leczenia alternatywnego wymykają się szkiełku i oku : W przypadku AZS
objawy są bardzo łatwe do zauważenia: czerwona,
[łuszcząca](/atopedia/łuszczenie) się skóra oraz [świąd](/atopedia/świąd).
Rozmawiamy tu konkretnie o metodach leczenia AZS. Ogólna „poprawa zdrowia” nie
ma sensu, jeżeli koniec końców nie ustąpią objawy choroby.

Efekt terapii alternatywnej może przyjść po dwóch tygodniach albo po dwóch
miesiącach : Eksperymenty kliniczne mogą trwać tak długo jak potrzeba. Niektóre
badania trwają latami, a nawet dziesiątkami lat, jeżeli trzeba. Obserwacyjne
badania rakotwórczości dymu tytoniowego trwały bardzo długo, i nie stanowiło to
przeszkody w przeprowadzeniu ich. Wiemy już bez wątpienia, że dym nie jest
obojętny dla zdrowia.

Badania nad medycyną alternatywną nie są fundowane : Na świecie istnieją
ośrodki medycyny alternatywnej, które mają fundusze i mogą przeprowadzać
badania. Natomiast jeżeli chodzi o fundusze rządowe - nie przeznacza się ich na
dogłębne badanie czegoś, co nie jest poparte rzetelnymi i obiecującymi
badaniami wstępnymi.

### „Nauka nie przyjmuje metod alternatywnych ponieważ naukowcy nie akceptują &lt;jakaś teoria&gt;”

Teorie mają drugorzędne znaczenie. W pierwszej kolejności liczy się namacalny
efekt. Jeżeli leczenie działa, nie musimy wiedzieć, *jak* ono działa. Ważne
jest to, *czy* ono działa. Istnieją leki, których mechanizm działania nie jest
dobrze poznany, ale wiemy, że są skuteczne — wykazały to testy kliniczne.

### „Medycyna konwencjonalna nie ma lekarstwa na AZS”

Co prawda nie istnieje pastylka, po połknięciu której AZS odeszłoby niczym za
dotknięciem czarodziejskiej różdżki, ale twierdzenia o „braku lekarstwa” są
mocno przesadzone. Współczesna medycyna dysponuje całą gamą leków i terapii
które pomagają kontrolować stan skóry: leki sterydowe, antyhistaminowe,
immunosupresyjne i antybiotyki, umiejętnie zastosowane, pozwalają w przeciągu
kilkunastu dni zaleczyć skórę nawet z poważnymi zmianami i infekcjami. Raz
zaleczoną skórę można dalej kontrolować niedużymi dawkami leków.

### „Medycyna konwencjonalna leczy wyłącznie objawowo”

Owszem, w dużej mierze, ale nie wyłącznie. W AZS mamy często do czynienia z
[błędnym kołem](/atopedia/Błędne_koło), gdzie jeden problem powoduje powstanie
innego problemu. Jeżeli mamy infekcję skóry spowodowaną uszkodzeniem skóry,
które zostało spowodowane drapaniem, które to drapanie zostało spowodowane
świądem, to podanie leku przeciwświądowego jest leczeniem objawowym, czy
przyczynowym?

### „Medycyna konwencjonalna rozkłada ręce, nie mam wyboru, muszę stosować &lt;alternatywna praktyka Y&gt;”

Celem całego tego artykułu jest żeby pokazać, że to nie jest wybór pomiędzy
równoważnymi możliwościami. Gdyby &lt;alternatywna praktyka Y&gt; była
skuteczna, byłaby częścią medycyny.

### „Lekarze rozkładają ręce”

To prawda, że medycyna nie zna odpowiedzi na wszystkie pytania. Choroby
alergiczne są generalnie trudne w leczeniu, ale mimo to medycyna potrafi dużo
zdziałać.

Proszę też rozważyć następującą rzecz: nie wszyscy lekarze są tak samo dobrzy.
Jeżeli jeden lekarz nie ma dobrego pomysłu na leczenie, może po prostu trzeba
poszukać innego lekarza?

### „Jeżeli ktoś jest sceptycznie nastawiony do &lt;alternatywna praktyka Y&gt;, sugestia nie występuje”

Nie ma żadnego powodu dla którego sugestia nie miała by wystąpić, nawet jeżeli
ktoś jest sceptycznie nastawiony. Przykładem może być bioenergoterapia, podczas
której następują pytania w stylu: „Czy czuje Pan/Pani ciepło?” Takie pytanie
zadawane odpowiednio często i w różnych formach wcześniej czy później
doprowadzi do „faktycznie, chyba zaczynam coś czuć.” Razem z całą otoczką
seansu bioenergoterapeutycznego, takie pytania mają mocne działanie sugestywne
i hipnotyczne.

### „Leki alternatywne może i nie są potwierdzone, ale przynajmniej nie szkodzą”

Mogą szkodzić! Właśnie dlatego, że nie są dobrze przebadane, nie wiemy tak
naprawdę, jakie mają działanie na organizm człowieka. Badania kliniczne służą
nie tylko potwierdzaniu skuteczności, ale także skutków ubocznych i
potencjalnych problemów. Znane są przypadki leków alternatywnych które, wbrew
zapewnieniom znachorów mają skutki uboczne; na przykład „cudowna” maść [Piyan
Ping](/atopedia/Piyan_Ping) zawiera [steryd](/atopedia/Steryd) dexametazon.
Inne są po prostu szkodliwe, na przykład niektóre leki ajurwedyczne zawierają
ołów i inne metale ciężkie[7].

### „Tak wiele osób mówi, że &lt;alternatywna praktyka Y&gt; im pomogła, że to nie może być przypadek.”

To rzeczywiście może nie być przypadek, ale powód może być inny niż faktyczna
skuteczność &lt;alternatywna praktyka Y&gt;. Osoby które po spróbowaniu
&lt;Y&gt; odczuły poprawę, mają ciekawą opowieść którą można dzielić się ze
znajomymi, więc ją opowiadają. Osoby które po zastosowaniu &lt;Y&gt; poprawy
nie odczuły, nie mają czego opowiadać, więc milczą - historii niepowodzeń po
prostu się nie słyszy.

### „&lt;alternatywna praktyka Y&gt; jest akceptowana przez medycynę, ponieważ jest stosowana przez lekarzy.”

Nie, nie jest to prawda żeby jakakolwiek praktyka alternatywna była
zaakceptowana przez medycynę.

Owszem, zdarza się, lekarze medycyny czasami promują i stosują metody medycyny
alternatywnej. Robią to jednak wyłącznie na własną rękę, bez poparcia ze strony
szerszych środowisk medycznych. Nie istnieje też żaden organ kontrolujący
stosowane praktyki, w związku z czym osoby które stosują tego typu medody
naczęściej uchodzą bezkarnie, pomimo że stanowisko Naczelnej Rady Lekarskiej w
sprawie medycyny alternatywnej[8] jest jednoznaczne:


Naczelna Rada Lekarska zwraca uwagę, że wykonywanie niesprawdzonych i
niezalecanych praktyk, które są podstawą tzw. medycyny alternatywnej stoi w
sprzeczności z art. 57 rozdziału IV Kodeksu Etyki Lekarskiej, który mówi:
„Lekarz nie może posługiwać się metodami uznanymi przez naukę za szkodliwe lub
bezwartościowe. Nie może także współdziałać z osobami zajmującymi się
leczeniem, a nie posiadającymi do tego uprawnień”.

Przypisy
--------

* [STANOWISKO Nr 24-02-IV NACZELNEJ RADY LEKARSKIEJ z dnia 8 listopada 2002 r.
  w sprawie tzw. medycyny alternatywnej](http://www.racjonalista.pl/kk.php/s,5969)
* [Lekarze, naukowcy, szarlatani. Od przerażonego pacjenta do świadomego
  konsumenta](http://septem.pl/ksiazki/lekarze-naukowcy-szarlatani-od-przerazonego-pacjenta-do-swiadomego-konsumenta-ben-goldacre,leknau.htm)
