+++
date = "2005-01-01T00:00:00+01:00"
permalink = "/Kortykosterydy/"
title = "Kortykosterydy"
kategorie = [ "terapia", "Sterydy",]

+++

**Kortykosterydy** - leki działające silnie przeciwzapalnie. Hamują [stany
zapalne](/atopedia/Stan_zapalny_skóry) i [reakcje
alergiczne](/atopedia/Reakcja_alergiczna), zmniejszając
[świąd](/atopedia/Świąd), [zaczerwienienie](/atopedia/Zaczerwienienie_skóry) i
pogrubienie skóry. Przy stosowaniu tych leków należy zachować szczególną
ostrożność ze względu na możliwość wystąpienia [**skutków
ubocznych**](/atopedia/Skutki_uboczne_kortykosterydów) – dotyczy to
długotrwałego, przewlekłego używania.

W czasie używania leków kortykosterydowych należy ściśle przestrzegać zaleceń
[lekarza](/atopedia/Lekarze), zwłaszcza dotyczących okresu używania tych leków.

## Jak używać kortykosterydów

Gdy decydujemy się lub musimy użyć maści (kremów) kortykosterydowych, należy pamiętać o kilku zasadach:

![](/images/wrrr.png "right")

1.  zawsze ściśle stosuj się do zaleceń lekarza, zwłaszcza co do czasu używania
    danego preparatu – używaj tych maści jak najkrócej, z reguły nie powinno się
    stosować ich dłużej niż 2 do 6 tygodni (następnie przerwa im dłuższa tym
    lepiej)
2.  używaj maści sterydowych na jak najmniejsze powierzchnie skóry; wybieraj
    najbardziej zmienione chorobowo miejsca, smaruj „punktowo”, unikając
    rozsmarowywania na dużych powierzchniach (o ile jest to możliwe)
3.  unikaj używania sterydów na [błony śluzowe](/atopedia/błona_śluzowa)
    (okolice oczu, ust, narządów płciowych)
4.  **maści sterydowych nie wolno stosować na twarz**

Ogólna zasada używania leków sterydowych mówi o stopniowym ich odstawianiu,
coraz rzadszym używaniu i w coraz mniejszych dawkach – to samo dotyczy maści,
zwłaszcza gdy używamy ich przez dłuższy czas.

*Zobacz też artykuł: [Zasady bezpiecznej terapii miejscowymi
glikokortykosterydami](/atopedia/Zasady_bezpiecznej_terapii_miejscowymi_glikokortykosterydami).*

Zasada 1/1, 1/2, 1/3
--------------------

Przy dłuższym okresie stosowania maści sterydowych, po wstępnym zaleczeniu
najbardziej uciążliwych zmian, powinno się przestrzegać zasady 1/1, 1/2 lub 1/3
itd., która polega na naprzemiennym stosowaniu: 1 dzień steryd, a kolejnego dnia
(lub kolejne 2-3 dni) emolienty (natłuszczanie skóry) – pozwala to
zminimalizować uboczne działanie sterydów, nie pozwala skórze „przyzwyczaić” się
do ich przewlekłego używania.

Właśnie taką metodę stosuje się również podczas długookresowego używania
sterydów, którego celem jest podtrzymywanie dobrego stanu skóry, np.: ok. przez
okres 3 miesięcy - steryd włączany jest 2 razy w tygodniu, w pozostałe dni
[natłuszczanie](/atopedia/Natłuszczanie) i [inne działania
pielęgnacyjne](/atopedia/Pielęgnacja).

### Co lepsze, słabszy czy silny steryd?

Są różne szkoły stosowania maści sterydowych. Starsza z nich uznaje używanie
słabych kortykosterydów, ale przez dłuższy okres czasu - na tym polega leczenie
kombinacją 0,1% hydrocotisonu z maścią cholesterolową, stosowane niekiedy przez
wiele miesięcy, nawet lat. Wiadomo, że z czasem skóra przestaje, albo znacznie
słabiej reaguje na dane stężenie sterydu. Poza tym obniża się jej odporność na
infekcje bakteryjne. Przy długim stosowaniu 0,1%
[hydrocortisonu](/atopedia/hydrokortyzon) na obojętnej bazie zaczyna z reguły
doskwierać [foliculitis](/atopedia/foliculitis).

Inną możliwością jest zastosowanie od razu odpowiednio silnego stężenia,
następnie zejście do mniejszego, lub w celu podtrzymania dobrego stanu skóry -
stosowanie zasady 1/3 z użyciem odpowiednio silnego kortykosterydu przez okres
nawet kilku miesięcy (tak jak w opisie powyżej), ale nie częściej niż 2 razy w
tygodniu.

Należy pamiętać, że w powyższej terapii bardzo dużo zależy od dyscypliny
pacjenta - nadużywanie kortykosterydu poza wyznaczonymi dniami, zbyt rzadkie
stosowanie [emolientów](/atopedia/emolienty) powodują nieskuteczność leczenia
(statystyki dowodzą, że pacjenci z reguły stosują ilościowo 7-krotnie za mało
emolientów!!).

W tej metodzie emolienty są tak ważne, ponieważ przy aplikacji sterydu tylko
jego część zostaje wchłonięta przez komórki. Reszta pozostaje w przestrzeni
międzykomórkowej skóry. Użycie obojętnego kremu lub maści następnego dnia
powoduje związanie niewchłoniętej części sterydu i przetransportowanie go z
przestrzeni międzykomórkowej w głąb komórek.

Oczywiście wybrana strategia zależy od stanu skóry i zaawansowania zmian.

### Zobacz również

-   [Europejska klasyfikacja kortykosterydów](/atopedia/Europejska_klasyfikacja_kortykosterydów)
-   [Skutki uboczne kortykosterydów](/atopedia/Skutki_uboczne_kortykosterydów)
-   [Posterydowe zapalenie skóry](/atopedia/Posterydowe_zapalenie_skóry)
-   [Silny kortykosteryd 3 razy w tygodniu, a słabszy stosowany przez cały tydzień](http://www.mp.pl/artykuly/?aid=13078)
-   [Stosowanie propionianu flutikazonu 2 razy w tygodniu jako uzupełnienie leczenia podtrzymującego środkami nawilżającymi w celu zmniejszenia ryzyka nawrotów AZS](http://www.mp.pl/artykuly/index.php?aid=16394)
