---
title: Hydroxizinum
permalink: /Hydroxizinum/
date: "2015-01-01T00:00:00+01:00"
---

**Hydroksyzyna hydroxyzine anxiolyticum N05BB**

**Działanie:** Działa uspokajająco i przeciwlękowo prawdopodobnie poprzez zahamowanie aktywności ośrodków w warstwie podkorowej OUN, nie hamując czynności kory mózgowej. Zmniejsza stan napięcia wewnętrznego, niepokój, napięcie lękowe, zmniejsza napięcie mięśniowe. Wykazuje właściwości przeciwhistaminowe, przeciwbólowe i przeciwwymiotne. Podana p.o. wchłania się szybko z przewodu pokarmowego i działa już po ok. 15-30 min. Maksymalne stężenie w surowicy osiąga 2-3 h po podaniu. Działanie utrzymuje się przez 6-8 h. t1/2 u dorosłych wynosi 12-20 h, u dzieci ok. 7 h. Ulega całkowitemu zmetabolizowaniu. W postaci metabolitów jest wydalana przez nerki.

**Wskazania:** Lęk uogólniony, niepokój, napięcie przedmiesiączkowe, dolegliwości czynnościowe okresu pokwitania, nadpobudliwość u dzieci, także jako lek pomocniczy w chorobach organicznych ze współistnieniem lęku i niepokoju. Pomocniczo w leczeniu odczynów alergicznych: [świąd](/atopedia/świąd "wikilink") na tle [alergicznym](/atopedia/alergia "wikilink") (np. w przebiegu przewlekłej pokrzywki), dermatozy [atopowe](/atopedia/atopia "wikilink") lub kontaktowe. W premedykacji i w okresie pooperacyjnym jako lek uspokajający. Podawanie i.m. zaleca się w leczeniu stanów pobudzenia, chorym z zaburzeniami psychicznymi, chorym z dolegliwościami ze strony serca, a także w stanach niepokoju w ostrym i przewlekłym alkoholizmie. Leczenie może być dwustopniowe - początkowo i.m., a następnie w kontynuacji p.o.

**Przeciwwskazania:** Nadwrażliwość na lek, rozrost gruczołu krokowego, porfiria, jaskra.

**Interakcje:** Synergizm działania w trakcie równoległego stosowania leków o działaniu depresyjnym na OUN (leki narkotyczne, barbiturany i inne psychotropowe), leków przeciwzakrzepowych pochodnych kumaryny, petydyny oraz po spożyciu [alkoholu](/atopedia/alkohol "wikilink"). Może nasilać działanie cholinolityczne leków przeciwhistaminowych, neuroleptyków, leków przeciwdepresyjnych. Nie zmienia działania atropiny, glikozydów naparstnicy.

**Działanie niepożądane:** Zazwyczaj są łagodne i przemijające. Działanie cholinolityczne: suchość błony śluzowej jamy ustnej. Ze strony OUN: osłabienie, zawroty głowy, senność, męczliwość, czasem nudności, zatrzymanie moczu, patologiczne pobudzenie, niezborność ruchów, drżenia rąk (zwykle po większych dawkach niż zalecane). Sporadycznie tachykardia, skórne odczyny uczuleniowe, zaburzenia hemopoezy z małopłytkowością i zaburzenia krzepnięcia.

'''Ciąża i laktacja: '''Kategoria C. Przeciwwskazana w okresie karmienia piersią.

**Dawkowanie:** Stosuje się indywidualnie w zależności od stanu chorego. W objawowym leczeniu niepokoju, lęku, napięcia w przebiegu nerwic, a także w chorobach organicznych: dorośli: p.o. 50-100 mg 3-4 razy na dobę; dzieci: p.o. do 6. rż. 50 mg/d w 3 dawkach podzielonych, po 6. rż. 50-100 mg/d w 2-3 dawkach podzielonych (zwykle 3.-15. rż. 1 mg/kg mc./d). [Świąd](/atopedia/Świąd "wikilink") w przebiegu chorób o podłożu alergicznym: dorośli 25 mg 3-4 razy na dobę, dzieci do 6. rż. 50 mg/d w 3 dawkach podzielonych, po 6. rż. 50-100 mg/d w 2-3 dawkach podzielonych. W premedykacji i jako lek uspokajający w okresie pooperacyjnym: dorośli 50-200 mg, dzieci 0,6 mg/kg mc. I.m. zwykle 50-100 mg co 4-6 h, do 400 mg/d.

'''Uwagi: '''P.o. lek stosuje się po posiłkach, popijając wodą (nie rozgryzać tabletek). I.m. podawać głęboko w pośladek. Podczas przewlekłego leczenia kontrolować morfologię krwi (głównie układ krzepnięcia) i wyniki badań czynnościowych wątroby. Podanie i.v. może spowodować hemolizę. Lek upośledza zdolność koncentracji, nie stosować u osób kierujących pojazdami lub obsługujących maszyny. Podczas leczenia nie należy spożywać [alkoholu](/atopedia/alkohol "wikilink").

| Nazwa handlowa | Postać                 | Dawka/skład              | Opakowanie  | Producent                 | Cena brutto | Cena po refundacji | Cena w chorobie | Opis dodatkowy |
|----------------|------------------------|--------------------------|-------------|---------------------------|-------------|--------------------|-----------------|----------------|
| Atarax         | syrop                  | 0,002 g/ml               | 200 ml      | UCB Pharma                | 12.22       | x                  | x               |
| Atarax         | tabl. powl.            | 0,01 g                   | 25 tabl.    | UCB Pharma                |             |                    |                 |
| Atarax         | tabl. powl.            | 0,025 g                  | 25 tabl.    | UCB Pharma                | 8.07        |                    |                 |
| Hydroxyzinum   | draż.                  | 0,01 g                   | 30 draż.    | ICN Polfa Rzeszów/Valeant | 6.84        |                    |                 |
| Hydroxyzinum   | draż.                  | 0,025 g                  | 30 draż.    | ICN Polfa Rzeszów/Valeant | 8.54        |                    |                 |
| Hydroxyzinum   | roztwór do wstrzykiwań | 0,05 g/ml (0,1 g/2 ml    | 5 amp. 2 ml | Pliva Kraków              | 11.64       |                    |                 |
| Hydroxyzinum   | syrop                  | 0,002 g/ml (0,01 g/5 ml) | 250 g       | Polon                     | 11.65       |                    |                 |                |

**Zobacz też**

-   [Hydroksyzyna](/atopedia/Hydroksyzyna "wikilink")

[kategoria:leki doustne](/atopedia/kategoria:leki_doustne "wikilink") [kategoria:leki antyhistaminowe](/atopedia/kategoria:leki_antyhistaminowe "wikilink") [kategoria:leki antyhistaminowe I generacji](/atopedia/kategoria:leki_antyhistaminowe_I_generacji "wikilink")