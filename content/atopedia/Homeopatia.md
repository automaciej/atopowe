---
title: Homeopatia
permalink: /Homeopatia/
date: "2015-01-01T00:00:00+01:00"
---

**Homeopatia** (z gr. *homoios* - podobny i *pathos* - cierpienie) to kontrowersyjna, alternatywna metoda lecznicza, która zaleca używanie preparatów nie zawierających żadnych aktywnych składników. Teoria homeopatii została opracowana przez Samuela Hahnemanna (1755-1843) i po raz pierwszy opublikowana w 1796 roku.

Na stronach internetowych na temat homeopatii wyjaśnienia mechanizmu działania zazwyczaj odwołują się do takich pojęć jak „niematerialna energia”, „moce modyfikujące” i temu podobne. Według obecnej wiedzy, leki homeopatyczne nie mają prawa działać, ze względu na zbyt niskie stężenie lub wręcz nieobecność substancji aktywnych. W badaniach klinicznych leki homeopatyczne nie wykazały żadnej skuteczności.

Polskie Towarzystwo Alergologiczne powołało ekspercką Komisję d/s Weryfikacji Niekonwencjonalnych Metod Diagnostycznych i Leczniczych, złożoną z najwybitniejszych profesorów specjalistów alergologii, którzy przez półtora roku badali problem. Na podstawie tej ekspertyzy w 1996 r. opublikowano Stanowisko Polskiego Towarzystwa Alergologicznego o niekonwencjonalnych metodach w alergologii, które w odniesieniu do homeopatii stwierdza: „Homeopatia jest metodą o nieudowodnionej wartości w leczeniu chorób alergicznych. Z uwagi na brak określenia granic bezpieczeństwa oraz prawdopodobieństwo opóźnień w podjęciu nowoczesnej terapii metoda ta została uznana za kontrowersyjną i Zarząd Główny nie poleca jej do stosowania w praktyce"[1]. Późniejsze badania naukowe wykazały, że stosowanie homeopatii w alergiach może być szkodliwe. *Canadian Respiratory Journal* opublikowało wyniki ośmioletniego badania Uniwersytetu w Montrealu, które wykazały, że wśród dzieci z astmą leczonych alternatywnymi (również komplementarnie) metodami (wśród nich homeopatią) było dwa razy więcej przypadków złej kontroli choroby i częściej dochodziło do zaostrzeń choroby[2].

<references />
### Zobacz też

-   [Placebo](/atopedia/Placebo "wikilink")
-   [Krytyka medycyny alternatywnej](/atopedia/Krytyka_medycyny_alternatywnej "wikilink")

### Linki zewnętrzne

-   [Homeopatia w Blogu Atopowym](http://blog.atopowe.pl/tag/homeopatia)
-   [Naczelna Rada Lekarska o homeopatii](http://blog.atopowe.pl/2008/04/18/naczelna-rada-lekarska-o-homeopatii/)
-   [Koniec homeopatii?](http://blog.atopowe.pl/2007/11/23/koniec-homeopatii/) ― artykuł Bena Goldacre z BadScience
-   [Koniec homeopatii](http://www.gazetawyborcza.pl/1,75248,2893093.html) ― artykuł w Gazecie Wyborczej
-   [Centrum Przeciwdziałania Psychomanipulacji](http://www.psychomanipulacja.pl/tem/homeopatia.htm)
-   [Homeopatia w Polskiej Wikipedii](/atopedia/wikipedia:Homeopatia "wikilink")

[kategoria:niekonwencjonalne metody leczenia](/atopedia/kategoria:niekonwencjonalne_metody_leczenia "wikilink")

[1] Alergia Astma Immunologia, 1996, 1(3), 168-171.

[2] Torres-Llenza V, Bhogal S, Davis M, Ducharme FM - Use of complementary and alternative medicine in children with asthma. *Canadian Respiratory Journal*, July/August 2010, Volume 17 Issue 4: 183-187