---
title: Clemastinum
permalink: /Clemastinum/
---

CLEMASTINUM WZF
*(Clemastinum)*
1 mg, tabletki

|------------------------------------------------------------------------------------------------------------------------------------------------------------------|
| **Należy zapoznać się z treścią ulotki przed zastosowaniem leku.**

 -   Należy zachować tę ulotkę, aby w razie potrzeby móc ją ponownie przeczytać.
 -   Należy zwrócić się do lekarza lub farmaceuty, gdy potrzebna jest rada lub dodatkowa informacja.
 -   Lek ten został przepisany ściśle określonej osobie i nie należy go przekazywać innym, gdyż może im zaszkodzić, nawet jeśli objawy ich choroby są takie same.  |

Skład:
------

Jedna tabletka zawiera jako substancję czynną: 1 mg klemastyny (w postaci klemastyny fumaranu) oraz substancje pomocnicze: laktozę jednowodną, skrobię ryżową, powidon K-25, magnezu stearynian, talk.

Opakowania
----------

30 tabletek w 2 blistrach z folii Al/PVC po 15 tabletek, w tekturowym pudełku.

Nazwa i adres podmiotu odpowiedzialnego
---------------------------------------

Warszawskie Zakłady Farmaceutyczne Polfa S.A.
ul. Karolkowa 22/24; 01-207 Warszawa

__TOC__

Co to jest lek Clemastinum WZF i w jakim celu się go stosuje
============================================================

Klemastyna jest lekiem o działaniu przeciwalergicznym, powodującym zmniejszenie objawów uczuleniowych w chorobach alergicznych skóry i alergicznym zapaleniu błony śluzowej nosa. Lek Clemastinum WZF stosuje się w:

-   alergicznym zapaleniu błony śluzowej nosa,
-   kontaktowym zapaleniu skóry,
-   świądzie skóry,
-   pokrzywce,
-   wyprysku atopowym,
-   obrzęku naczynioruchowym (obrzęku Quinckego).

Zanim zastosuje się lek Clemastinum WZF
=======================================

Nie należy stosować leku Clemastinum WZF:
-----------------------------------------

-   jeśli stwierdzono nadwrażliwość na klemastynę i inne związki o podobnej strukturze chemicznej (np. chlorfeniramina, difenhydramina) lub na którąkolwiek z substancji pomocniczych znajdujących się w leku,
-   u dzieci w pierwszym roku życia,
-   u pacjentów stosujących inhibitory monoaminooksydazy.

Zachować szczególną ostrożność stosując lek Clemastinum WZF u pacjentów:
------------------------------------------------------------------------

-   z jaskrą z wąskim kątem lub z podwyższonym ciśnieniem śródgałkowym,
-   ze zwężeniem odźwiernika,
-   z wrzodem trawiennym utrudniającym pasaż treści pokarmowej,
-   z objawowym rozrostem gruczołu krokowego oraz przypadkami zatrzymania moczu z innych przyczyn (np. niedrożność szyi pęcherza moczowego),
-   z astmą oskrzelową,
-   z nadczynnością tarczycy,
-   z chorobami układu krążenia i nadciśnieniem tętniczym,
-   z porfirią, ponieważ lek może nasilić objawy tej choroby,
-   w wieku powyżej 60 lat, ponieważ nie można wykluczyć wystąpienia nasilonych działań niepożądanych (np. uspokojenia, senności, zmęczenia, zmniejszenia ciśnienia tętniczego, zawrotów głowy).

Należy skonsultować się z lekarzem, nawet jeśli powyższe ostrzeżenia dotyczą sytuacji występujących w przeszłości.
Nie należy pić alkoholu podczas stosowania klemastyny.
Należy unikać stosowania klemastyny jednocześnie z lekami hamujących czynność ośrodkowego układu nerwowego (patrz punkt „Stosowanie innych leków”).
Należy przerwać stosowanie klemastyny na kilka dni przed wykonaniem testów alergicznych.
Stosowanie leku Clemastinum WZF z jedzeniem i piciem
Lek można przyjmować niezależnie od posiłku.

Zachowanie szczególnej ostrożności u niektórych szczególnych grup stosujących lek
=================================================================================

Ciąża
-----

Przed zastosowaniem każdego leku należy poradzić się lekarza.
Lek może być stosowany w ciąży jedynie w przypadku zdecydowanej konieczności.

Karmienie piersią
-----------------

Przed zastosowaniem każdego leku należy poradzić się lekarza.
Klemastyna przenika do mleka kobiecego i może spowodować wystąpienie działań niepożądanych u niemowląt karmionych piersią, dlatego kobiety w czasie stosowania leku nie powinny karmić piersią.

Prowadzenie pojazdów i obsługa maszyn
-------------------------------------

Ze względu na możliwość wystąpienia działań niepożądanych (takich jak np. senność, zmęczenie, zawroty głowy) podczas stosowania leku nie należy prowadzić pojazdów mechanicznych i obsługiwać urządzeń mechanicznych w ruchu.

Ważne informacje o niektórych składnikach leku Clemastinum WZF
--------------------------------------------------------------

Lek zawiera laktozę; jeśli stwierdzono wcześniej u pacjenta nietolerancję niektórych cukrów, pacjent powinien skontaktować się z lekarzem przed przyjęciem leku.

Stosowanie innych leków
-----------------------

Należy poinformować lekarza o wszystkich przyjmowanych ostatnio lekach, nawet tych, które wydawane są bez recepty.

-   Stosowanie klemastyny z lekami działającymi hamująco na ośrodkowy układ nerwowy, np. barbituranami, trójpierścieniowymi lekami przeciwdepresyjnymi, lekami stosowanymi w parkinsonizmie może powodować nasilenie hamującego działania tych leków na ośrodkowy układ nerwowy. Należy unikać jednoczesnego stosowania tych leków.
-   Inhibitory monoaminooksydazy (MAO) przedłużają i nasilają działanie klemastyny - jednoczesne stosowanie tych leków jest przeciwwskazane.

Jak stosować lek Clemastinum WZF
================================

Lek należy stosować zgodnie z zaleceniami lekarza.
W przypadku wątpliwości należy ponownie skontaktować się z lekarzem.
Lek stosuje się doustnie.

Dorośli i dzieci w wieku powyżej 12 lat:
----------------------------------------

1 tabletka (1 mg) dwa razy na dobę, rano i wieczorem. W razie konieczności dawkę można zwiększać do 3-4 tabletek na dobę.

Dzieci w wieku od 6 do 12 lat:
------------------------------

½ tabletki do 1 tabletki (0,5 mg do 1 mg) dwa razy na dobę, rano i wieczorem.

Dzieci w wieku poniżej 6 lat:
-----------------------------

zaleca się stosowanie klemastyny w postaci syropu.

W przypadku wrażenia, że działanie leku Clemastinum WZF jest za mocne lub za słabe, należy zwrócić się do lekarza.

W przypadku zastosowania większej dawki leku Clemastinum WZF niż zalecana
-------------------------------------------------------------------------

Po przedawkowaniu u dzieci mogą wystąpić: pobudzenie, omamy, bezład (ataksja), zaburzenia koordynacji ruchowej, drżenia mięśniowe, ruchy mimowolne, hipertermia (przegrzanie), sinica (sine zabarwienie powłok ciała), drgawki, wzmożenie odruchów przechodzące w zahamowanie i zatrzymanie krążenia i oddychania.

Może wystąpić: suchość błony śluzowej jamy ustnej, rozszerzenie źrenic, zaczerwienienie twarzy, podwyższenie temperatury ciała. U dorosłych częściej występuje hamowanie czynności ośrodkowego układu nerwowego przejawiające się sennością, a nawet śpiączką.

Jeżeli od momentu zażycia leku nie upłynęło więcej niż godzina należy wywołać wymioty, wykonać płukanie żołądka. Jeśli od przedawkowania upłynęło więcej niż godzina, lekarz wdroży leczenie objawowe i podtrzymujące.

W razie zastosowania większej niż zalecana dawki leku, należy niezwłocznie zwrócić się do lekarza lub farmaceuty.

W przypadku pominięcia dawki leku Clemastinum WZF
-------------------------------------------------

Należy podać pominiętą dawkę leku najszybciej jak to jest możliwe. Jeśli zbliża się już pora przyjęcia następnej dawki, należy pominąć zapomnianą dawkę i zażyć następną według zaleconego schematu dawkowania. Nie należy stosować dawki podwójnej w celu uzupełnienia pominiętej dawki.

Możliwe działania niepożądane
=============================

Jak każdy lek, Clemastinum WZF może powodować działania niepożądane, chociaż nie u każdego one wystąpią. Najczęściej występują:

-   uspokojenie, senność, zaburzenia koordynacji, zawroty głowy;
-   bóle brzucha, zgaga, nudności, wymioty, biegunka, zaparcia;
-   zwiększenie gęstości wydzieliny w drogach oddechowych.

Może wystąpić:

-   zmęczenie, splątanie, niepokój, nadmierne pobudzenie (szczególnie u dzieci), osłabienie, ból głowy, drżenia, bezsenność, niewyraźne widzenie, podwójne widzenie, szumy uszne, drgawki;
-   brak łaknienia, suchość błony śluzowej jamy ustnej;
-   uczucie ucisku w klatce piersiowej, świszczący oddech, suchość błony śluzowej nosa i gardła, uczucie zatkanego nosa;
-   obniżenie ciśnienia tętniczego, kołatanie serca, przyspieszenie czynności serca, skurcze dodatkowe;
-   zmiany w obrazie krwi (zmniejszenie liczby płytek krwi, zanik granulocytów we krwi obwodowej, niedokrwistość hemolityczna);
-   trudności w oddawaniu moczu, zatrzymanie moczu;
-   pokrzywka, wysypka;
-   nadmierna potliwość, dreszcze, nadwrażliwość na światło.

U pacjentów w wieku powyżej 60 lat jest większe prawdopodobieństwo wystąpienia obniżenia ciśnienia tętniczego, senności, zmęczenia i zawrotów głowy.

U niektórych osób w czasie stosowania leku Clemastinum WZF mogą wystąpić inne działania niepożądane. W przypadku wystąpienia działań niepożądanych, także niewymienionych w tej ulotce, należy poinformować o nich lekarza.

Przechowywanie leku Clemastinum WZF
===================================

Przechowywać w temperaturze nie wyższej niż 25ºC. Chronić od światła i wilgoci.
Przechowywać w miejscu niedostępnym i niewidocznym dla dzieci.
Nie należy stosować leku Clemastinum WZF po upływie terminu ważności zamieszczonego na opakowaniu.

Inne informacje
===============

W celu uzyskania bardziej szczegółowych informacji należy zwrócić się do przedstawiciela podmiotu odpowiedzialnego:
Warszawskie Zakłady Farmaceutyczne Polfa S.A.
ul. Karolkowa 22/24; 01-207 Warszawa
tel. (22) 691 39 00
Data opracowania ulotki: 21.05.2008 r.
 [kategoria:ulotki leków](/atopedia/kategoria:ulotki_leków "wikilink") [kategoria:leki antyhistaminowe](/atopedia/kategoria:leki_antyhistaminowe "wikilink") [kategoria:leki antyhistaminowe I generacji](/atopedia/kategoria:leki_antyhistaminowe_I_generacji "wikilink")