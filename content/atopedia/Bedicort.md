---
title: Bedicort
permalink: /Bedicort/
---

**Bedicort G (krem)**

*Betamethasoni dipropionas + Gentamycini sulfas*

ATC: D 07 CC

*' Status leku:*'
(Rp)

**Postać:**
krem

**Opakowanie:**
Tuba aluminiowa zawierająca 15 g kremu. Tuby pakowane są w kartoniki indywidualne wraz z ulotką informacyjną dla pacjenta.

**Opłata:**
(100%)

**Wykaz:**
B

### Skład

1 g kremu zawiera 0,5 mg betametazonu (w postaci dipropionianu) i 1 mg gentamycyny (w postaci siarczanu).

### Właściwości i działanie

Właściwości kremu Bedicort G wynikają z połączonego działania dipropionianu betametazonu i siarczanu gentamycyny.

Dipropionian betametazonu jest syntetyczną, fluorowaną pochodną hydrokortyzonu, wykazuje silne działanie przeciwzapalne, przeciwświądowe, przeciwalergiczne i naczyniozwężające. Posiada właściwości lipofilne i łatwo przenika przez skórę do organizmu. Zmniejsza procesy zapalne przez hamowanie wytwarzania prostaglandyn i leukotrienów na skutek hamowania aktywności fosfolipazy A2 i zmniejszenia uwalniania kwasu arachidonowego z fosfolipidów błon komórkowych. Wykazuje działanie przeciwalergiczne przez hamowanie powstawania miejscowych odczynów uczuleniowych. Na skutek miejscowego działania naczyniozwężającego, zmniejsza odczyny wysiękowe. Zmniejsza syntezę białek, odkładanie się kolagenu. Przyspiesza w skórze rozkład białek i osłabia procesy proliferacyjne.

Siarczan gentamycyny jest antybiotykiem aminoglikozydowym, hamuje rozwój paciorkowców (grupy A beta-hemolitycznych i alfa-hemolitycznych), gronkowców (Staphylococcus aureus – koagulazo-dodatnich i koagulazo-ujemnych oraz niektórych szczepów wytwarzających penicylinazę), a także hamuje rozwój bakterii Gram-ujemnych, w tym Escherichia coli, Proteus spp., Pseudomonas aeruginosa oraz bakterii z grupy Klebsiella, Enterobacter, Serratia, Citrobacter spp., Salmonella i Shigella.

Właściwości farmakokinetyczne:
------------------------------

Dipropionian betametazonu łatwo przenika do skóry przez warstwę rogową. Nie ulega metabolizmowi w skórze i przenika przez skórę do organizmu. Jest metabolizowany głównie w wątrobie. W postaci połączeń z kwasem glukuronowym i w niewielkiej ilości w postaci nie zmienionej jest wydalany głównie do moczu i w mniejszej ilości do żółci. Wchłanianie dipropionianu betametazonu przez skórę zwiększa się po zastosowaniu na skórę delikatną w okolicy fałdów, po zastosowaniu na skórę z uszkodzonym naskórkiem lub uszkodzoną procesem zapalnym. Ponadto wchłanianie ulega zwiększeniu przy częstym stosowaniu leku lub po stosowaniu na dużą powierzchnię skóry. Wchłanianie dipropionianu betametazonu przez skórę u osób młodych jest większe niż u dorosłych. Siarczan gentamycyny po miejscowym zastosowaniu na nieuszkodzoną skórę nie jest absorbowany, natomiast po stosowaniu na skórę uszkodzoną procesem chorobowym może ulec absorpcji do układu krążenia. Siarczan gentamycyny nie jest metabolizowany w organizmie i jest wydalany do moczu w postaci niezmienionej.

Przedkliniczne dane o bezpieczeństwie
-------------------------------------

W badaniach tolerancji miejscowej na królikach stwierdzono, że krem BEDICORT G nie powoduje żadnych widocznych makroskopowo zmian na skórze królika ani po zastosowaniu jednorazowym, ani wielokrotnym – przez 5 dni.

Wskazania
---------

BEDICORT G w postaci kremu stosuje się miejscowo w sączących stanach zapalnych skóry (dermatozach), zwłaszcza o podłożu alergicznym, powikłanych wtórnym zakażeniem bakteryjnym i przebiegających z nadmiernym rogowaceniem, swędzeniem lub silnym odczynem alergicznym, a zwłaszcza w: atopowym zapaleniu skóry, łojotokowym zapaleniu skóry, liszaju prostym przewlekłym, wyprysku rogowaciejącym, łuszczycy, alergicznym kontaktowym zapaleniu skóry, skórnej postaci tocznia rumieniowatego, rumieniu wielopostaciowym. Ze względu na zawartość silnie działającego glikokortykosteroidu, krem BEDICORT G powinno się stosować na początku leczenia, przez krótki czas, na małe powierzchnie skóry.

Przeciwwskazania:
-----------------

Nadwrażliwość na kortykosteroidy, gentamycynę lub składniki podłoża kremu. Wirusowe, grzybicze lub gruźlicze choroby skóry, nowotwory skóry, trądzik różowaty i trądzik młodzieńczy, ospa wietrzna, zapalenie lub owrzodzenia żylakowe. Nie stosować na rozległe zmiany skórne, zwłaszcza przebiegające z ubytkiem skóry np. w oparzeniach. Nie stosować długotrwale ze względu na rozwijającą się oporność bakterii. Nie stosować na skórę twarzy. Nie stosować u dzieci poniżej 12 lat.

Środki ostrożności
------------------

Należy unikać długotrwałego stosowania ponieważ zwiększa się częstość występowania działań niepożądanych i może rozwinąć się oporność bakterii względem siarczanu gentamycyny. W przypadku nasilenia infekcji w miejscu stosowania kremu, należy zastosować dodatkowe leczenie przeciwbakteryjne lub przeciwgrzybicze.

Jeżeli objawy infekcji nie ustąpią, należy przerwać stosowanie kremu na okres wyleczenia infekcji. Należy przestrzegać nie stosowania leku na skórę twarzy, ze względu na możliwość wystąpienia teleangiektazji, dermatitis perioralis, nawet po krótkim stosowaniu. Na skórę pach i pachwin krem stosować tylko w przypadkach bezwzględnie koniecznych, ze względu na zwiększone wchłanianie. Nie należy stosować kremu pod opatrunkiem okluzyjnym, ponieważ może dojść do zaniku naskórka, rozstępów i nadkażeń.

Ostrożnie stosować przy już istniejących stanach zanikowych tkanki podskórnej, zwłaszcza u osób w podeszłym wieku.

Interakcje z innymi lekami i inne rodzaje interakcji
----------------------------------------------------

Podczas leczenia glikokortykosteroidami nie należy szczepić chorych przeciwko ospie. Nie należy też podejmować innych immunizacji, szczególnie przy przewlekłym stosowaniu na dużą powierzchnię skóry, ze względu na możliwość wystąpienia braku odpowiedzi immunologicznej w postaci pojawienia się przeciwciał. Lek może nasilać działanie leków immunosupresyjnych i osłabiać działanie leków immunostymulujących.

Specjalne środki ostrożności przy przechowywaniu
------------------------------------------------

Przechowywać w temperaturze nie wyższej niż 25°C. Nie zamrażać. Lek przechowywać w miejscu niewidocznym i niedostępnym dla dzieci. Przed zastosowaniem należy sprawdzić datę ważności podaną na opakowaniu, nie stosować leku po jej upływie.

Działania niepożądane
---------------------

Może wystąpić: trądzik, plamica posteroidowa, zahamowanie wzrostu naskórka, zaniki tkanki podskórnej, suchość skóry, odbarwienie lub przebarwienie skóry, zanik i rozstępy skóry, teleangiektazje, zapalenie mieszków włosowych skóry. Niekiedy może wystąpić pokrzywka lub wysypka plamisto-grudkowa. Już po jednorazowym zastosowaniu 7 g kremu może wystąpić odwracalne zmniejszenie wydzielania przez przysadkę hormonu adrenokortykotropowego (ACTH) przez hamowanie osi nadnerczowo-przysadkowej. Po stosowaniu przewlekłym lek może powodować silne działanie ogólnoustrojowe objawiające się występowaniem obrzęków, nadciśnienia, zmniejszonej odporności. Po zastosowaniu na skórę twarzy może powodować zapalenie skóry wokół ust, a po zastosowaniu miejscowym na skórę powiek, niekiedy może wystąpić nasilenie objawów jaskry lub przyspieszenie rozwoju zaćmy. Ponadto, ze względu na obecność siarczanu gentamycyny mogą wystąpić objawy ototoksyczności jeżeli krem stosuje się na błony śluzowe lub dużą powierzchnię skóry, zwłaszcza uszkodzonej procesem chorobowym.

Przedawkowanie
--------------

Przedawkowanie zdarza się bardzo rzadko. Jednakże w przypadku przewlekłego lub niewłaściwego stosowania, mogą wystąpić objawy [choroby Cushinga](/zespół_Cushinga "wikilink"). Należy wtedy przerwać leczenie kremem BEDICORT G.

Dawkowanie
----------

Miejscowo, nakładać niewielką ilość kremu na chorą powierzchnię skóry, 1-2 razy dziennie. Nie należy stosować kremu pod opatrunkiem okluzyjnym. Leczenia nie należy prowadzić bez przerwy dłużej niż 2 tygodnie.

Stosowanie podczas ciąży
------------------------

Bezpieczeństwo stosowania w ciąży: Kategoria C.

W badaniach wykonanych na zwierzętach stwierdzono, że glikokortykosteroidy wykazują działanie teratogenne nawet po stosowaniu małych dawek doustnie. Działanie teratogenne stwierdzono także u zwierząt po stosowaniu na skórę silnych glikokortykosteroidów. Nie przeprowadzono kontrolowanych badań w zakresie możliwości działania teratogennego po miejscowym stosowaniu na skórę dipropionianu betametazonu u kobiet ciężarnych. Dipropionian betametazonu jest silnym glikokortykosteroidem i nie zaleca się stosować kremu Bedicort G u kobiet w ciąży.

Stosowanie podczas karmienia piersią
------------------------------------

Nie jest wiadomo w jakim stopniu dipropionian betametazonu po zastosowaniu miejscowym może przenikać do mleka u kobiet karmiących piersią. Dipropionian betametazonu jest silnym glikokortykosteroidem i nie zaleca się stosować kremu Bedicort G u kobiet w okresie karmienia piersią.

Wpływ na zdolność prowadzenia pojazdów mechanicznych i obsługiwania urządzeń mechanicznych w ruchu
--------------------------------------------------------------------------------------------------

Lek nie ogranicza sprawności psychoruchowej, zdolności prowadzenia pojazdów mechanicznych i obsługiwania urządzeń mechanicznych w ruchu.

Instrukcja dotycząca użytkowania leku
-------------------------------------

Przed zastosowaniem leku należy poinformować pacjenta że:

-   Lek może być zastosowany tylko w sposób podany przez lekarza.
-   Po nałożeniu kremu na skórę, nie należy stosować opatrunku okluzyjnego.
-   Lek nie może być stosowany w schorzeniach innych niż podanych przez lekarza.
-   Pacjent powinien zgłosić lekarzowi wszystkie działania niepożądane, które wystąpiły podczas stosowania leku. Lek nie może być stosowany u innych osób.

krem: Świad.Rej. MZ Nr 8798

[kategoria:ulotki leków](/kategoria:ulotki_leków "wikilink") [kategoria:leki sterydowe](/kategoria:leki_sterydowe "wikilink") [kategoria:antybiotyki](/kategoria:antybiotyki "wikilink") [kategoria:kremy](/kategoria:kremy "wikilink")