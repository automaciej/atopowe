---
title: Przepisy na sprawy żołądkowe
permalink: /Przepisy_na_sprawy_żołądkowe/
---

[right](/Grafika:trawienie.png "wikilink")

Najbardziej naturalnymi lekami są znane od dawna zioła. Już w czasach egipskich faraonów znano ich lecznicze działanie. Zamieszczamy w tym miejscu kilka przepisów poprawiających przemianę materii i trawienie.

1. Należy wymieszać ziele majeranku z kminkiem w stosunku 1:1. Ważne jest, aby zioła były w miarę świeże, dlatego mieszankę przygotowujemy z zapasem na maksymalnie tydzień. Należy żuć 3 razy dziennie po pół łyżeczki, następnie popijając obficie wodą. Ważne jest dokładne przeżucie i popicie płynem, gdyż zapobiega to dostaniu się mieszanki do tchawicy. Kuracja zapobiega wzdęciom i utracie apetytu.

2. Napar z kopru - należy przygotować napar z dwóch łyżeczek kopru na szklankę wody - pić kilka razy dziennie. Rozgazowuje jelita, zapobiega wzdęciom. Poprawia perystaltykę jelit.

3. 2 łyżeczki gorczycy zalać szklanką wody - pozostawić na noc. Należy pić trzy razy dziennie po ćwierć szklanki. Napój ma działanie rozwalniające, delikatnie czyszczące, przeciwwzdęciowe, łagodzące niestrawność.

4. 2 części kłącza tataraku, 2 części ziela drapacza lekarskiego, 2 części kłącza arcydzięgla, 1 część owocu kminku, 1 część ziela bazylii. Zaparzać 1 łyżkę ziół na szklankę wody. Podawać małymi porcjami pół godziny przed posiłkiem. Pomaga w zaburzeniach żołądka i jelit - likwiduje odbijanie, sytość, brak apetytu.

Jałowiec
--------

Przyspiesza trawienie i zapobiega wzdęciom. Ułatwia też usuwanie nadmiaru wody z organizmu. Używaj do przyprawiania dziczyzny, potraw z baraniny i wieprzowiny, dodawaj do ciemnych sosów.

Majeranek
---------

Ułatwia trawienie, pobudza wydzielanie żółci, przyspiesza przemianę materii. Zapobiega też wzdęciom. Jest doskonały do potraw z roślin strączkowych, z grzybów, do pieczonego ciemnego drobiu, sałatek.

Pieprz Cayenne
--------------

Usprawnia pracę wątroby i przyspiesza przemianę materii. Zwiększa też zdolność organizmu do spalania tłuszczu. Możesz nim doprawiać mięsa, ryby, sosy, zupy, a także potrawy z warzyw. Bardzo ładnie pachnie.

Wypróbowane: Przy przeziębieniu można dodać do gorącego rosołu. Pomaga zmniejszyć dolegliwości udrażniając nos (nie stosować u małych dzieci, gdyż jest piekący).

Lubczyk
-------

Wspomaga przemianę materii. Zwiększa wydzielanie soków żołądkowych i żółci, poprawia perystaltykę jelit. Działa także moczopędnie. Dodawaj go do sałatek, potraw z drobiu, ryb, ryżu, pieczonych mięs i warzyw.

Kminek
------

Zwiększa wydzielanie żółci i soków żołądkowych, przyspiesza trawienie, łagodzi wzdęcia. Wpływa też pobudzająco na pracę nerek. Używaj go do dań z kapusty, do mięs i ryb (zwłaszcza gotowanych), do sałatek.

Można zmielić (w młynku do kawy) i sypać na kanapki lub do zupy, ma całkiem przyjemny smak.

Mięta
-----

Przyspiesza i ułatwia trawienie, bo pobudza wydzielanie żółci i wzmaga pracę żołądka. Przeciwdziała też wzdęciom. Możesz nią przyprawiać zapiekanki, zupy jarzynowe, potrawy z ryb, z sera oraz dodawać do grochu, porów.

Imbir
-----

Pobudza wydzielanie soków trawiennych i ułatwia pracę żołądka. Działa również wiatropędnie i ma korzystny wpływ na perystaltykę jelit. Dodawaj go do słodkich dań, potraw z drobiu, mięsa mielonego, grzybów, ryb.

Chińscy zielarze stosowali go jako środek przeciwko nudnościom w czasie ciąży oraz przy chorobie lokomocyjnej. Współcześni lekarze dopiero od niedawna zaczęli doceniać imbir jako środek leczniczy, między innymi w zwalczaniu skutków narkozy /wymioty/.

Cynamon
-------

Wzmaga pracę żołądka i ułatwia trawienie. Ma także lekkie działanie wiatropędne i zapobiega wzdęciom. Jest świetny do zup owocowych, budyniów, pieczonych jabłek oraz farszów do drobiu i do mięsa z rusztu. Można dodawać szczyptę do gotowanej kawy, razem z imbirem, goździkami, kardamonem, poprawia jej smak.

Cynamon wzmaga działanie insuliny, co sprzyja spalaniu glukozy. Pomagając w leczeniu cukrzycy, może również zapobiegać chorobie wieńcowej serca i nadciśnieniu krwi.

[kategoria:przepisy](/kategoria:przepisy "wikilink")