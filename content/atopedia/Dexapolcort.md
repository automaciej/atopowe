---
title: Dexapolcort
permalink: /Dexapolcort/
---

*Dexamethasonum*

0,28 mg/g

Aerozol na skórę, zawiesina

### Skład leku

1 g zawiesiny zawiera:

-   substancję czynną: 0,28 mg deksametazonu,
-   substancje pomocnicze: sorbitanu trójoleinian, lecytyna, izopropylu myrystynian, mieszanina: izobutan 72%, n-butan 4%, propan 24%.

### Dostępne opakowania

Aluminiowy pojemnik zawierający 16,25 g lub 32,5 g zawiesiny, umieszczony w tekturowym pudełku.

### Podmiot odpowiedzialny

Tarchomińskie Zakłady Farmaceutyczne "Polfa" Spółka Akcyjna

ul. A. Fleminga 2

03-176 Warszawa

Co to jest lek Dexapolcort i w jakim celu się go stosuje
--------------------------------------------------------

Deksametazon - substancja czynna leku Dexapolcort - jest syntetycznym [kortykosteroidem](/atopedia/sterydy "wikilink") o silnym działaniu przeciwzapalnym, przeciwświądowym, przeciwalergicznym i obkurczającym naczynia krwionośne.

### Wskazania do stosowania

Dexapolcort jest wskazany do stosowania miejscowego w reagujących na leczenie kortykosteroidami następujących chorobach skóry:

-   alergiczne choroby skóry.
-   ostry wyprysk kontaktowy,
-   odczyny po ukąszeniach owadów,
-   pokrzywka, liszaj pokrzywkowaty,
-   oparzenia I stopnia.

Zanim zastosuje się Dexapolcort
-------------------------------

### Leku nie należy stosować

-   w nadwrażliwości na deksametazon lub jakikolwiek składnik leku,
-   w wirusowych, grzybiczych lub bakteryjnych (np. gruźlica) chorobach skóry,
-   w trądziku pospolitym,
-   w trądziku różowatym,
-   w zapaleniu skóry wokół ust (dermatitis perioralis),
-   w odczynach po szczepieniach ochronnych,
-   w nowotworach skóry i stanach przedrakowych.

### Zachować szczególną ostrożność stosując lek Dexapolcort

-   Lek jest przeznaczony wyłącznie do stosowania na skórę.
-   Unikać kontaktu leku z błonami śluzowymi.
-   Chronić oczy przed działaniem leku. W przypadku kontaktu leku z błonami śluzowymi oka, należy dokładnie przemyć je letnią wodą.
-   Nie wdychać rozpylanej substancji.
-   Jeśli w miejscu aplikacji leku wystąpi podrażnienie skóry, należy poinformować o tym lekarza. Lekarz zadecyduje czy lek należy odstawić.
-   Nie bandażować powierzchni skóry, na którą naniesiono lek i nie stosować leku pod opatrunkami okluzyjnymi (zamkniętymi). Stosowanie opatrunku okluzyjnego zwiększa przenikanie leku przez skórę do krwi, w wyniku czego mogą wystąpić ogólnoustrojowe działania niepożądane kortykosteroidów.
-   Deksametazon może wchłaniać się przez skórę do krwi i działać immunosupresyjnie (zmniejszać odporność organizmu). Dlatego w czasie stosowania leku pacjent powinien uważać, aby nie zarazić się zakaźną chorobą wirusową (np. ospa wietrzna, odra).
-   Jeśli lek jest stosowany długotrwale lub na dużych powierzchniach skóry, steroidowy składnik leku - deksametazon, może wchłaniać się do krwi i wykazywać działanie ogólnoustrojowe, włącznie z zahamowaniem osi podwzgórzowo-przysadkowo-nadnerczowej (m.in. objawy [zespołu Cushinga](/atopedia/zespół_Cushinga "wikilink"), cukromocz, nadmierne stężenie cukru we krwi). Jeśli wystąpią objawy ogólnoustrojowego działania kortykosteroidów, lekarz zadecyduje czy przerwać leczenie lekiem Dexapolcort.
-   Należy zachować szczególną ostrożność podczas stosowania leku u dzieci, gdyż istnieje ryzyko ogólnoustrojowego działania deksametazonu.
-   U dzieci, ze względu na większy niż u dorosłych stosunek powierzchni ciała do masy ciała, ryzyko ogólnoustrojowego działania kortykosteroidów, w tym zaburzeń czynności osi podwzgórzowo-przysadkowo-nadnerczowej (np. zespołu Cushinga), jest większe niż u dorosłych. Długotrwałe stosowanie kortykosteroidów może również zaburzać wzrost i rozwój dzieci.

*Należy skonsultować się z lekarzem, nawet jeśli powyższe ostrzeżenia dotyczą sytuacji występujących w przeszłości.*

### Ciąża

Przed zastosowaniem leku należy poradzić się lekarza.

W okresie ciąży lek można stosować wyłącznie wtedy, gdy w opinii lekarza korzyść dla matki przeważa nad potencjalnym ryzykiem dla płodu.

### Karmienie piersią

Przed zastosowaniem leku należy poradzić się lekarza.

Lekarz rozważy czy należy rozpocząć leczenie lekiem czy przerwać karmienie piersią, biorąc pod uwagę znaczenie lecznicze leku dla matki i działania niepożądane leku, które mogą wystąpić u dziecka.

### Prowadzenie pojazdów i obsługa maszyn

Brak danych dotyczących wpływu leku na zdolność prowadzenia pojazdów i obsługiwania urządzeń mechanicznych.

### Stosowanie innych leków jednocześnie z lekiem Dexapolcort

Należy poinformować lekarza o wszystkich przyjmowanych ostatnio lekach, nawet tych, które wydawane są bez recepty.

Nie stwierdzono interakcji podczas miejscowego stosowania leku zgodnie z zaleconymi wskazaniami i sposobem podawania.

Nie zaleca się jednoczesnego miejscowego stosowania dwóch lub więcej preparatów, ponieważ może to wpływać na stężenia substancji czynnych w miejscu aplikacji lub spowodować zaczerwienienie skóry.

Jak stosować lek Dexapolcort
----------------------------

Lek Dexapolcort należy stosować zgodnie z zaleceniami lekarza.

W przypadku wątpliwości należy ponownie skontaktować się z lekarzem.

Chorobowo zmienione miejsca na skórze spryskiwać strumieniem zawiesiny, trzymając pojemnik pionowo, główką rozpyłową do góry, w odległości od 15 cm do 20 cm, przez 1 do 3 sekund. Zwykle lek stosuje się od 2 do 4 razy na dobę, w równych odstępach czasowych.

**Uwaga:** Chronić oczy przed lekiem, nie wdychać rozpylanej substancji.

Przed użyciem kilkakrotnie energicznie wstrząsnąć pojemnik.

Po każdym nałożeniu leku, należy dokładnie umyć ręce mydłem i wodą.

Jeśli w trakcie stosowania leku pacjent odnosi wrażenie, że działanie leku jest za mocne lub za słabe powinien zwrócić się do lekarza.

### W przypadku zastosowania większej dawki leku Dexapolcort niż zalecana

Jeśli lek jest stosowany na rozległe powierzchnie skóry, w dużych dawkach, pod opatrunkiem okluzyjnym lub na uszkodzoną skórę, może wchłaniać się do krwi i powodować wystąpienie ogólnoustrojowego działania kortykosteroidu (patrz punkt 5.2. Zanim zastosuje się lek Dexapolcort - "Zachować szczególną ostrożność stosując lek Dexapolcort").

W razie zastosowania większej niż zalecana dawki leku, należy niezwłocznie zwrócić się do lekarza lub farmaceuty.

### W przypadku pominięcia dawki leku Dexapolcort

W przypadku nie zastosowania leku o stałej, określonej porze, gdy czas do kolejnego użycia leku jest wystarczająco długi należy zastosować lek jak najszybciej lub kontynuować stosowanie leku zgodnie z zaleceniami.

Nie należy stosować dawki podwójnej w celu uzupełnienia pominiętej dawki.

Możliwe działania niepożądane
-----------------------------

Jak każdy lek, Dexapolcort może powodować działania niepożądane.

-   Deksametazon może powodować wystąpienie miejscowych objawów niepożądanych, takich jak: [[/pieczenie],_[[świąd|pieczenie], [świąd](świąd "wikilink"), podrażnienie w miejscu nałożenia leku, nadmierne wysuszenie, zmiany zanikowe skóry, zapalenie kontaktowe skóry, zapalenie skóry wokół ust, maceracja skóry, zmiany trądzikopodobne, rozstępy, potówki, wysypka, nadmierne owłosienie, odbarwienie skóry, wtórne zakażenia skórne i zapalenie mieszków włosowych.


Podczas długotrwałego stosowania leku lub na dużych powierzchniach skóry, deksametazon może wchłaniać się do krwi i wywoływać ogólnoustrojowe objawy niepożądane typowe dla kortykosteroidów. U dzieci i niemowląt mogą również wystąpić zaburzenia wzrostu i rozwoju.

U niektórych osób w czasie stosowania leku mogą wystąpić inne działania niepożądane. W przypadku zaobserwowania powyżej opisanych lub innych objawów niepożądanych, nie wymienionych w tej ulotce, należy poinformować o nich lekarza.

Przechowywanie leku Dexapolcort
-------------------------------

Lek należy przechowywać w miejscu niedostępnym i niewidocznym dla dzieci.

Nie należy stosować leku po upływie terminu ważności zamieszczonego na opakowaniu.

Przechowywać w temperaturze poniżej 25°C.

Lek łatwopalny, chronić pojemnik przed ogniem.

Inne informacje
---------------

Nie stosować leku przy otwartym ogniu.

Pojemnika nie należy dziurawić ani nagrzewać.

Pojemnik pod ciśnieniem.

Całkowicie opróżniony pojemnik należy wyrzucić.

W celu uzyskania bardziej szczegółowych informacji należy zwrócić się do przedstawiciela podmiotu odpowiedzialnego.

Polfa Tarchomin S.A.

Warszawa

Numer telefonu: 22 811-18-14

[kategoria:ulotki leków](/atopedia/kategoria:ulotki_leków "wikilink") [kategoria:leki sterydowe](/atopedia/kategoria:leki_sterydowe "wikilink")